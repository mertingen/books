## İnsan Ahlakının Doğal Tarihi - Michael Tomasello

Ahlakın kökenini biyolojik evrim ve ortak yaşama dayalı bir tarihsel süreçle açıklamayı hedefliyor. Tomasello'ya göre ahlak, doğuştan içimizde var olan sabit bir özellik değil, tarihsel koşullara bağlı olarak gelişmiş bir bilişsel ve toplumsal yetidir. İnsanlar, diğer büyük maymunlarla ortak birçok özelliğe sahip olsalar da, onları ahlaki varlıklar haline getiren şey, ortak niyetlerle hareket edebilmeleri ve bunu sürdürebilmek için normatif beklentiler oluşturmalarıdır. Örneğin iki birey birlikte bir görevi yerine getirirken, eğer biri görevini ihmal ederse diğeri yalnızca hayal kırıklığı yaşamaz, aynı zamanda onun "yapması gerekeni yapmadığını" düşünür, bu da bir tür normatif yargıdır. Kitapta Tomasello, insan ahlakının iki aşamalı bir evrimsel süreçte geliştiğini savunmakta. İlk aşamada, küçük avcı-toplayıcı gruplarda iş birliği yapmak zorunda kalan bireyler arasında "ortak amaçlara" dayalı bir bağ kuruldu. Bu bağ sayesinde insanlar, birbirlerinin niyetlerini anlama, yardım etme ve eşit katkı beklentisiyle davranma eğilimi geliştirdi. Bu dönemde ortaya çıkan ahlak, "sen ve ben" çerçevesinde, yani ikili ilişkilerde ortaya çıkan yükümlülüklere dayanıyordu. İkinci aşama ise daha büyük topluluklarda yaşamanın getirdiği "biz" duygusuyla ilgilidir. İnsanlar, grubun üyeleri olarak yalnızca doğrudan ilişkide oldukları kişilere değil, tüm grup üyelerine karşı sorumluluk geliştirdiler. Bu aşamada toplumsal normlar ve bunların ihlali karşısında utanç, suçluluk ya da dışlanma gibi duygular devreye girmekte.

Tomasello, bu süreci yalnızca biyolojik ya da kültürel etkenlerle açıklamaz; onun yaklaşımı, bilişsel evrimi kültürel gelişimle iç içe değerlendirir. Ahlaki davranış, yalnızca empati ya da iyilikten değil, aynı zamanda karşılıklılık, adalet duygusu ve grup bağlılığından da doğar. Bir çocuğun oyuncak paylaşırken neden "sıra sende" dediğini, ya da bir yetişkinin neden topluluk önünde utanabildiğini anlamak için bu evrimsel süreci dikkate almak gerekir. Tomasello, bu yönüyle ahlakı yalnızca bireysel bir vicdan meselesi değil, toplumsal hayatta karşılıklı bağımlılık üzerine kurulu bir uyum mekanizması olarak kavrar.