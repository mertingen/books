## Dünyaya Neden Batı Hükmediyor (Şimdilik) - Ian Morris

Batı medeniyetlerinin dünya tarihindeki üstünlüğünün nedenlerini sorguluyor ve bu üstünlüğün ne kadar kalıcı olduğunu analiz ediyor. Ancak Morris, bu üstünlüğü yalnızca Avrupa merkezli bir tarih anlatısıyla değil, biyoloji, coğrafya ve toplumların gelişim seviyelerini belirleyen uzun vadeli faktörler üzerinden açıklamakta. Ona göre Batı'nın bugünkü baskın konumu, Batılı toplumların doğuştan üstünlüğünden değil, coğrafyanın sunduğu fırsatlardan, toplumsal karmaşıklığın artışıyla ortaya çıkan “sosyal gelişim” süreçlerinden ve tarihsel şans faktörlerinden kaynaklanmaktadır. Morris, tarih boyunca toplumların ilerleme seviyelerini ölçmek için sosyal gelişim endeksi adını verdiği bir sistem geliştirmiş. Bu endeks, dört temel bileşenden oluşur: enerji kullanımı, kentleşme düzeyi, bilgi aktarımı kapasitesi ve savaş yapma yeteneği. Tarih boyunca belirli bölgeler bu faktörlerde öne çıkmış, ancak zaman içinde güç merkezleri değişmiş. Örneğin, MÖ 3000'de Mezopotamya bu endekste zirvedeyken, MÖ 1000'de Çin öne çıkmıştır. Ancak modern çağlarda Batı, sanayi devrimiyle birlikte üstünlüğü ele geçirmiştir.

Kitabın en dikkat çekici bölümlerinden biri, Doğu ve Batı arasındaki gelişim farklarının tarih boyunca dalgalanmalı bir seyir izlediğini göstermesidir. Morris, tarım devriminden sanayi devrimine kadar Doğu'nun (özellikle Çin) Batı'dan genellikle daha ileri olduğunu vurgular. Ancak 15. yüzyıldan itibaren Avrupa, Amerika kıtasının keşfi, sömürgecilik ve bilimsel devrim sayesinde büyük bir atılım yapmış ve 19. yüzyılda sanayi devrimiyle birlikte Doğu'yu geride bırakmıştır. Morris'e göre bu gelişmelerin temelinde coğrafi avantajlar, rekabetçi devlet sistemleri ve keşiflerle elde edilen yeni kaynaklar yatmakta.

Ancak Morris, Batı'nın üstünlüğünün kalıcı olmayabileceğini ve hatta Doğu'nun tekrar yükselişe geçtiğini öne sürer. Özellikle 20. yüzyıldan itibaren Çin ve Hindistan gibi ülkelerin hızla büyümesi, Batı'nın uzun süredir sahip olduğu ekonomik ve teknolojik liderliğe meydan okuyabilecek bir güç merkezi oluşturmuştur. Ona göre, eğer bu eğilim devam ederse, Batı'nın egemenliği 21. yüzyılın sonlarında sona erebilir ve dünya dengeleri yeniden değişebilir. "Coğrafya kader midir?" sorusunu sıkça ele alırken, çevresel faktörlerin ve tarihsel şansın belirleyici olduğunu gösterir. Ancak bu anlatıyı insan toplumlarının dinamik yapısıyla birleştirerek, tarihin tek bir çizgide ilerlemediğini ve ilerlemenin durmaksızın belli bölgeler arasında el değiştirdiğini savunmakta. Sonuç olarak, Dünyaya Neden Batı Hükmediyor, medeniyetlerin yükselişini ve düşüşünü uzun vadeli tarihsel süreçler bağlamında ele alan kapsamlı ve çarpıcı bir analiz sunuyor.