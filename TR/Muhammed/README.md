## Muhammed - Maxime Rodinson

Peygamberin hayatını geleneksel dini anlatıların ötesinde, tamamen seküler ve sosyo-tarihsel bir perspektiften ele alan klasikleşmiş bir biyografi. Yazar, Marksist bakış açısını temel alarak, peygamberi mistik bir figürden ziyade dönemin toplumsal, ekonomik ve siyasi koşulları içinde şekillenen bir düşünür, lider ve devlet kurucusu olarak anlatıyor. Kitap, Arabistan'ın cahiliye dönemindeki çöl toplumunun yapısını, kabile ilişkilerini, Mekke'nin ticaret merkezindeki sınıf farklarını ve Bizans-Sasani imparatorlukları arasındaki gerilimin bölgeye yansımalarını detaylıca analiz ederek başlıyor. Peygamberin doğduğu ortamı bu maddi koşullar üzerinden açıkladıktan sonra peygamberlik sürecini psikolojik ve toplumsal dinamiklerle yorumluyor. Örneğin, ilk vahiy deneyimlerini mistik bir coşku olarak değil, derin bir iç kriz ve toplumsal adaletsizliğe karşı duyulan yoğun tepkinin ürünü olarak gösteriyor. Hira mağarasındaki yalnızlık anlarını, Mekke'nin zengin tüccarlarının egemen olduğu eşitsiz düzene karşı biriken öfke ve arayışın doruk noktası şeklinde betimliyor. 

Kitapta, peygamberin ilk tebliğ yıllarında karşılaştığı direnç, ailesinin ve kabile aristokrasisinin tepkileri detaylı işlenmekte. Yazar, bu direncin sadece dini değil, aynı zamanda ekonomik çıkarlara dayandığını gösteriyor. Örneğin, Kureyş'in putperest tapınak ticaretinden elde ettiği kazançların tehdit altında oluşu, peygamberin mesajının neden bu kadar sert karşılandığının ana nedenlerinden biri olarak sunuluyor. Kitabın en çarpıcı kısımlarından biri, Medine'ye hicret sonrası dönem. Rodinson burada peygamberi sadece dini bir önder değil, aynı zamanda usta bir siyasetçi ve devlet adamı olarak öne çıkarmakta. Medine Vesikası'nı (Medine Sözleşmesi), farklı kabile ve inanç gruplarını bir araya getiren pragmatik bir anayasa sözleşmesi olarak değerlendiriyor. Yahudilerle Müslümanlar arasındaki ilişkilerin bozulması sürecini ise siyasi ittifakların kırılganlığı ve güç dengesi mücadelesi çerçevesinde anlatıyor. Bedir, Uhud ve Hendek gibi savaşlar, dini zaferlerden ziyade stratejik hamleler, lojistik başarılar ve kabile diplomasisi üzerinden yorumlanıyor. Örneğin, Bedir Savaşı'nda ganimet paylaşımının yarattığı gerilimler ve sonrasında gelen ayetlerin bu duruma nasıl yanıt verdiği, yazar tarafından toplumsal eşitlik iddiası ile pratik iktidar ihtiyaçları arasındaki gerilim olarak inceleniyor. Son bölümde Rodinson, peygamberin ölümünden sonraki hızlı yayılmayı kısaca ele alır ve İslam'ı, Hristiyanlık ya da Budizm gibi evrenselci ideolojik hareketlerle kıyaslamakta. Ancak İslam'ın kendine özgü yanını, yeryüzünde adil bir toplum kurma idealini özellikle vurgulamayı da unutmuyor. Kitap boyunca peygamberin insani yönlerine, zekası, denge duygusu, tatlı dili, bazen öfkesi, evlilikleri ve kararlarındaki pragmatizmi dikkat çekmekle birlikte, onu ne ilahi bir varlık ne de sahtekar bir figür olarak değil, tarihin akışı içinde olağanüstü başarı elde etmiş, dönemin koşullarına son derece uyumlu bir insan ve dönüştürücü lider olarak sunuyor. Bu yaklaşım, kitabı hem bilgilendirici hem de düşündürücü kılan temel özellik.