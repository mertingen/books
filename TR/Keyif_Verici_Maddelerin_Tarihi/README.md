## Keyif Verici Maddelerin Tarihi - Wolfgang Schivelbusch

Keyif verici maddelerin tarihi, insanlık tarihine paralel bir okumadır adeta. Kölelerin ödemelerinin bira ile yapıldığını görürüz. Yine Avrupa'da hem bir besin hem de bir keyif verici maddeler olarak tütün, esrar, afyon, çikolata, çay, kahve, bira ve damıtılmış içkilerin kullanımlarına rastlarız. Bu kitaı keyif verisi maddelerin tarihini bir tarih kitabı gibi ele almaktan çok, şu soruları sormamızı istiyor; Modern insanın tarihinde nasıl bir rol oynamışlardır? Avrupa'da belli dönemlerde neden yepyeni keyif verici maddeler ortaya çıkmıştır? Kahve, çay ve tütün sömürgeciliğin tamamen rastlantısal birtakım keşifleri midir, yoksa daha önce hiç bilinmeyen yeni zevk gereksinimlerini mi giderirler? Bu yeni zevk gereksinimleri nasıl betimlenebilir? Mesela bir başka soru; neden ortaçağda Doğu'dan gelen baharatla çeşnilendirilmiş yemeklere karşı yoğun bir ilgi ve iştah vardı? Neden 17.yy'da bu iştah aniden kapandı? Neden 18.yy'da aristokrasi çikolatayı tercih ederken burjuvazinin gözü kahveden başka bir şey görmüyordu? Nasıl oluyor da tütün önce pipoyla, daha sonra da sigara ve puro olarak içilirken, 18.yy'da genellikle enfiye biçiminde buruna çekiliyordu?

Çalışmanın, çok eski medeniyetlere değin gitmediğini, özelde "Avrupa medeniyetinin keyif verici maddelerle tanışması ve bunun sosyo-kültürel etkileri" olarak değerlendirilmesi ve buna göre okunmasını tavsiye ederim. Sıradan gündelik maddelerin toplumların oluşmasında ve hatta sanayi devrimini belki de 200 yıl öne çekmesinde bu derece etken rol oynuyor olmasına, bu kitabı okuduktan sonra anlam vermek mümkün. Oldukça yalın ve anlaşılır bir dili, çok da güzel baskısı olan ve alanında daha önce örneğine rastlamadığım güzel bir kitap. İlgisi olan veya olmayan herkese okumasını tavsiye ederim. İnsana farklı açılardan baktıran ve hayrete düşüren pek çok ilişki ve bilgi mevcut.
