## Bilirbilmezler - Gustave Flaubert

Gustave Flaubert'in ölümünden sonra yayımlanan Bilirbilmezler, yazarın hem mizahi hem de felsefi derinlik taşıyan en keskin eserlerinden biri. Bilgiye aç ama derin kavrayıştan yoksun iki küçük burjuva karakterin, Bouvard ve Pecuchet'nin serüvenini anlatıyor. İki Parisli katip, şans eseri büyük bir mirasa konunca taşraya yerleşir ve hayatlarını bilgi edinmeye, farklı alanlarda uzmanlaşmaya adarlar. Ancak onların bilgiyle kurduğu ilişki, yüzeysel ve taklitçi. Gerçek anlamda anlamak yerine, kitaplardan ya da modası geçmiş teorilerden edindikleri bilgilere körü körüne inanıyorlar. Flaubert, bu iki karakter aracılığıyla, özellikle 19. yüzyılın "her şeyi bilme" hevesindeki pozitivist ve ansiklopedik düşünce tarzını hicvediyor, müthiş bir biçimde hem de. Roman boyunca Bouvard ve Pecuchet, tarımdan kimyaya, tarihten edebiyata, felsefeden tiyatroya kadar hemen her alanda kendilerini geliştirmeye çalışırlar. Ancak hiçbir zaman derinleşemez, her yeni girişimleri trajikomik bir başarısızlıkla sonuçlanır. Örneğin, bilimsel tarımla uğraşmaya karar verdiklerinde kitaplarda okudukları yöntemleri hiç sorgulamadan uygularlar; ancak iklimi, toprağın yapısını veya pratik deneyimi hesaba katmadıkları için mahsulleri mahvederler. Tıbba merak sardıklarında, okudukları teorilere dayanarak çevrelerindeki insanları tedavi etmeye kalkışırlar ve hastaları daha kötü hale getirirler. Tarihi anlamaya çalıştıklarında, birbirinden tamamen farklı tarihçilerin eserlerini yan yana koyup çelişkilerle baş edemezler. Bütün bunlar, Flaubert'in, bilgi birikiminin ezberlenerek değil, eleştirel düşünceyle ve tecrübeyle harmanlanarak anlam kazanacağına dair bir eleştirisidir.

Ana fikir, bilginin doğasına ve modern insanın ona yaklaşımına dair keskin bir eleştiridir. Flaubert, sadece kitaplardan öğrenilen, düşünülmeden benimsenen ve sorgulanmadan tekrarlanan bilgiyi alaya alır. Bouvard ve Pecuchet, okuduklarını içselleştirmek yerine mekanik bir şekilde ezberlediklerinden, aslında sadece "bilirbilmez" olurlar; yani her şeyi bildiklerini sanırlar ama hiçbir şeyi gerçekten anlamazlar. Onların hikayesi, modern dünyada entelektüel çabanın sıkça düştüğü yüzeysellik tuzağını gösterir. Kitabın en büyük ironisi ise, romanın kendisinin devasa bir bilgi yığını olmasıdır; çünkü Flaubert, kahramanlarının uğraştığı her alanı titizlikle araştırarak yazmış ve neredeyse bir ansiklopedi oluşturmuştur. Ancak o, bilgiyi bilinçsizce tekrar eden kahramanlarının aksine, eleştirel bir süzgeçten geçirmiştir. Romanın sonunda, bilgiye doymak bilmeyen ama onu anlamakta başarısız olan bu iki karakter, başlangıçtaki meslekleri olan katipliğe geri döner. Bu, insanın tüm çabalarına rağmen en başa dönmesi gerektiğini ima eden, neredeyse kaderci bir son gibidir. Flaubert burada adeta insan zekasının sınırlarını çizer: Ne kadar öğrenmeye çalışırsak çalışalım, derin bir kavrayış olmadan her şey yüzeysel bir çaba olarak kalacaktır.