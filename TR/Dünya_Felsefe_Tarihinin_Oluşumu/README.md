## Dünya Felsefe Tarihinin Oluşumu - Randall Collins

Felsefi düşüncenin bireysel dehaların yalnız başına yarattığı bir ürün olmadığını, bunun yerine entelektüel ağların, usta-çırak zincirlerinin, rekabetlerin ve sınırlı "dikkat alanı"nın belirlediği toplumsal bir süreç olduğunu savunuyor. Yazara göre göre felsefe tarihi, problemlerin çözümü tarihinden çok daha fazla, karşıt pozisyonların keşfedilip sömürüldüğü, dikkat çekmek için verilen mücadelelerin tarihidir. Bu mücadeleler sayesinde bazı fikirler kuşaklar boyu taşınırken diğerleri unutulup gidiyor. Örneğin Antik Yunan'da Sokrates-Platon-Aristoteles zinciri ile birlikte sofistler, Megara okulu, Kinikler ve daha sonra Stoacılar-Epikürcüler gibi grupların aynı dar dikkat alanında rekabet ettiğini gösteriyor Collins. Bu rekabet o kadar yoğundur ki, başarılı okullar genellikle 3-6 kuşak arasında sınırlı kalır, "küçük sayılar yasası" denen bu yapı gereği aynı anda yalnızca birkaç tane gerçekten yaratıcı ve etkili okul ayakta kalabilir. Yapısal sıkışma (structural crunch) meydana geldiğinde ise ağlar bunalıma girer, yaratıcılık söner ve düşünce geleneği ya dağılır ya da tekrara düşer. Yunan felsefesinin patlayıcı yükselişi tam da bu tür bir ağ yapısının, şehir devletlerinin özgür tartışma ortamıyla birleşmesi sayesinde mümkün olmuştur.

Doğu'da, özellikle Antik Çin'de ise Konfüçyüs'ten başlayarak Mencius, Hsün Tzu gibi takipçilerle devam eden zincirler, Han dönemi imparatorluk bürokrasisiyle iç içe geçerek resmi ideoloji haline gelir. Collins burada da benzer ağ dinamiklerini gösteriyor bize. Usta-çırak bağları, rakip okullarla çatışma, dikkat alanını paylaşma mücadelesi. Ancak Çin'de devlet desteği ve sınav sistemi gibi kurumlar ağların şekillenmesini Batı'dan farklı biçimde etkiler. Yeni-Konfüçyüsçülük (Chu Hsi gibi figürlerle) de yüzyıllar sonra benzer bir ağ yapısı içinde yeniden canlanır. Hindistan'da Vedanta, Budizm ve Caynacılık gibi geleneklerin Shankara gibi sentezciler etrafında nasıl yoğunlaştığını, Japonya'da ise Zen'in Çin'den taşınan ağların yerel dönüşümünü ayrıntılı biçimde anlatılıyor kitapta. 

Her coğrafyada yaratıcılığın zirve yaptığı dönemler, entelektüel ağların yoğunlaştığı, çatışmanın keskinleştiği ve birkaç güçlü figürün etrafında kümelenmelerin oluştuğu zamanlardır. Batı'da ise İslam felsefesi (Kindi, Farabi, İbn Sina, İbn Rüşd hattı) Collins için kritik bir köprü. Yunan mirasını alıp geliştirerek Ortaçağ Hristiyan düşüncesine aktarır. Ortaçağ skolastiğinde Aquinas'ın sentezi de yine rakip ağların (örneğin nominalistler-gerçekçiler) çatışması içinde doğar. Modern dönemdeyse Alman idealizmi (Kant-Hegel hattı) ve sonrasında Nietzsche, Heidegger gibi figürler, yine dar entelektüel çevrelerdeki duygusal enerji ve rekabet sayesinde yükselir. Collins'in temel tezi şöyle: Büyük filozofların orijinal fikirleri, zihinlerinde kurdukları "koalisyonlar"ın ürünüdür. Bu koalisyonlar da dış dünyadaki ağ ilişkilerinden, ustaların ve rakiplerin içselleştirilmesinden beslenir. Böylece felsefe, toplumdan tamamen bağımsız saf bir akıl tarihi değil, duygusal ritüellerle, statü mücadeleleriyle ve ağ dinamikleriyle şekillenen kolektif bir etkinlik haline gelir. Kitap, bu evrensel sosyolojik yasaları hem Doğu hem Batı örnekleriyle karşılaştırmalı olarak göstererek felsefi yaratıcılığın gizemini büyük ölçüde çözüyor.

