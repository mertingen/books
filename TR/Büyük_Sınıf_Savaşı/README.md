## Büyük Sınıf Savaşı - Jacques Pauwels

Alışıldık tarih anlatılarında savaş; ulusal çıkarların çatıştığı, liderlerin diplomatik hatalarının bir sonucu ya da emperyalist genişlemenin kaçınılmaz sonucu olarak ele alınır. Ancak Pauwels bu çerçeveyi tersyüz eder ve savaşın temelinde sınıfsal bir çatışmanın yattığını ileri sürer. Ona göre bu, yalnızca uluslararası bir emperyalist paylaşım savaşı değil, aynı zamanda Avrupa'nın egemen sınıflarının, yükselen işçi hareketine ve devrimci dalgaya karşı giriştiği bir iç savaştır. Savaş öncesi Avrupa'daki sınıfsal yapıya ve bu yapıdaki kırılmalara derinlemesine bakıyor. 19. yüzyılın sonlarına doğru sanayileşmenin etkisiyle büyüyen işçi sınıfı, yalnızca ekonomik değil politik alanda da güç kazanmaya başlamıştı. Sendikal hareketler yaygınlaşmış, sosyalist partiler parlamentolarda söz sahibi olmaya başlamıştı. Pauwels'in özellikle Almanya, Fransa ve Britanya örneklerinde gösterdiği üzere, burjuvazi bu yükselişten rahatsızdı. Savaş, bu sınıfsal gerilimi bastırmanın, iç cephedeki dayanışmayı "ulusal birlik" kisvesi altında yeniden tesis etmenin bir aracı haline geldi. Propaganda ile işçiler birbirlerine düşman ilan edildi; oysa Fransız ve Alman işçiler, birbirleriyle değil, kendi burjuvazileriyle çıkar çatışması içindeydiler.

Kitabın çarpıcı yönlerinden biri, savaşın finansal boyutunu ortaya koyduğu kısımlardır. Egemen sınıfların bu savaştan maddi kazanç sağladığına, silah üretiminden banka kârlarına kadar geniş bir yelpazede zenginleştiğine dikkat çeker. Savaşın yarattığı yıkım, büyük ölçüde alt sınıfları hedef almışken, servet transferi yukarı doğru gerçekleşmiştir. Pauwels'in detaylı biçimde incelediği savaş sırasında ortaya çıkan enflasyon, gıda kıtlığı ve işçi ayaklanmaları; bu sınıfsal sömürünün sadece cephede değil, cephe gerisinde de sürdüğünü gösterir. Örneğin Almanya'da 1916-17'de yaşanan büyük grev dalgaları, halkın yalnızca savaşa değil, savaşın arkasındaki sınıfsal düzene de karşı çıktığını ortaya koyar. Kitap aynı zamanda savaşın sonunda yaşanan devrimci süreçleri de bu bağlamda değerlendirir. 1917 Rus Devrimi'nin başarısı, diğer ülkelerdeki emekçi sınıfları harekete geçirmiş; Almanya, Macaristan ve Avusturya gibi ülkelerde işçi ve asker konseyleri kurulmuştur. Pauwels'e göre bu devrimci kalkışmalar, savaşın sınıfsal karakterini kanıtlar niteliktedir. Emekçiler, yalnızca savaşa değil, savaşın neden olduğu eşitsizliğe ve sömürü düzenine de karşı isyan etmişlerdir. Ancak burjuvazinin karşı hamleleri –Weimar'ın kurulması, faşizmin yükselişi, sosyalist hareketlerin bastırılması– bu mücadeleyi bastırmış ve yeni bir sınıfsal denge kurulmuştur.

Büyük Sınıf Savaşı, yalnızca bir tarih kitabı değil; aynı zamanda sınıf bilincine çağrıdır. Pauwels, tarihin tarafsız bir anlatı olmadığını, her tarih anlatısının belirli sınıfsal çıkarları yansıttığını gösterir. Savaş, yalnızca tankların, tüfeklerin değil; ideolojilerin, sermayenin ve propagandanın da alanıdır. Kitap, okura tarih yazımına dair eleştirel bir bakış kazandırırken, bugün yaşanan ekonomik ve siyasal krizleri de sınıf perspektifiyle değerlendirme imkânı sunar. Savaşlar, tıpkı bir asır önce olduğu gibi bugün de egemen sınıfların çıkarlarını koruma aracı olarak kullanılmakta; yoksullar ve emekçiler bu çıkar çatışmalarının bedelini ödemektedir. Pauwels'in sunduğu bu tarihsel analiz, geçmişi anlamanın yanı sıra geleceği sorgulamanın da anahtarıdır.

