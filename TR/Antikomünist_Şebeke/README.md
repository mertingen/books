## Antikomünist Şebeke - Fatih Yaşlı

Türkiye'de sağ siyasetin tarihsel kökenlerini ve 1946-1980 yılları arasında devletin sağ hareketlerle kurduğu ideolojik mutabakatı ele alıyor. Antikomünizmin, soğuk savaş döneminde Türkiye'nin hegemonya krizlerini çözmek için nasıl kullanıldığını ve sağ ideolojinin kurumsal, entelektüel, dini ve siyasi düzeylerde nasıl yapılandığını detaylandırıyor. Bu bağlamda antikomünizmin yalnızca bir ideolojik söylem değil, aynı zamanda devletin kapitalist düzeni koruma refleksiyle sağ siyaset arasında kurduğu bir ittifak olduğunu çok savunmakta bu kitap. Örgütsel ve ideolojik unsurları ayrıntılı bir şekilde inceleniyor. Komünizmle Mücadele Dernekleri, İlim Yayma Cemiyeti, Milliyetçiler Derneği ve Milli Türk Talebe Birliği gibi kurumların, soğuk savaş yıllarında ideolojik mücadelede nasıl rol oynadığı anlatılıyor. Bunun yanı sıra, Necip Fazıl Kısakürek ve Osman Yüksel Serdengeçti gibi sağcı aydınların antikomünist propagandadaki işlevleri de ön planda tutulmakta. Çünkü bu figürler, sağ ideolojinin milliyetçilik, muhafazakarlık ve dini değerlerle harmanlanarak toplumsal kabul görmesinde önemli rol oynadılar.

Ekonomik ve siyasi dönüşümlerin de kitabın temel odak noktalarından biri olduğunu belirtmek gerekir. 24 Ocak kararları ve 1980 askeri darbesi gibi olaylar, Türk sağının devletle kurduğu ittifakın pekişmesini sağlamış; bu süreç, kapitalist ekonomi politikalarının sağ ideolojiyle iç içe geçmesine neden olmuştur. Yaşlı'nın analizine göre, bu dönem boyunca devletin güvenlikçi ve antikomünist politikaları, hem sağın siyasi hegemonyasını hem de toplumsal desteğini pekiştirmiştir. Bu tarihsel arka plan, günümüzdeki AKP-MHP ortaklığını anlamak için önemli ipuçları sunuyor. Antikomünist ideolojinin mirası, AKP'nin dini muhafazakarlığı ve MHP'nin milliyetçi değerleri bir araya getiren Cumhur İttifakı'nda devam etmektedir. Yaşlı'nın vurguladığı gibi, bu ittifak, 1946-1980 döneminde devletle sağ siyaset arasında kurulan mutabakatın modern bir versiyonudur. AKP, dini muhafazakarlığı ve toplumsal popülizmi temsil ederken; MHP, devletin güvenlikçi reflekslerini ve milliyetçi ideolojisini sürdürmektedir. Bu bağlamda, Cumhur İttifakı, Türkiye'de sağın hegemonya krizlerine çözüm arayışındaki tarihsel sürekliliğin bir tezahürüdür.

Sonuç olarak, Antikomünist Şebeke, Türkiye'de sağ siyasetin tarihsel kökenlerini ve ideolojik dönüşümünü anlamak için kritik bir kaynak. Kitap, sağ ideolojinin antikomünist mirasını ve bu mirasın günümüz siyasal sistemindeki etkilerini analiz etmek için tarihsel maddeci bir çerçeve sunuyor. Cumhur İttifakı, Türk sağının bu tarihsel çizgisi içinde değerlendirilmeli; çünkü bu ittifak, devletin ve sağ siyasetinin tarih boyunca yaşadığı hegemonya krizlerini aşma çabalarının modern bir örneğini temsil ediyor.