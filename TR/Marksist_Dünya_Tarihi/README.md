## Marksist Dünya Tarihi - Neil Faulkner

İnsanlık tarihini sınıf mücadeleleri, üretim biçimleri ve devrimler üzerinden kavrayan bütünsel bir anlatı. Kitap, klasik tarih yazımının aksine sadece kralları, fatihleri, imparatorlukları merkeze almaz. Tarihsel süreci sınıfsal çelişkiler ve toplumsal dönüşümler etrafında şekillendirir. Faulkner, ilk insan topluluklarından modern kapitalizme kadar geçen süreci, Marksist tarih anlayışıyla sistemli biçimde çözümlerken okuyucuya, tarihin bir "zorunluluklar zinciri" değil, kolektif eylemlerle şekillenen, çatışmalı ve yönü değişebilir bir süreç olduğunu gösteriyor.

Kitap, insan türünün evrimiyle başlar. Lucy gibi fosiller üzerinden, hominidlerin tarih sahnesine çıkışını ve kolektif emeğe dayalı yaşam biçimlerini anlatır. Faulkner'a göre erken Homo sapiens toplulukları, iş birliğine ve ortaklaşa üretime dayanan görece eşitlikçi yapılarla hayatta kalabildi. Bu dönem, sınıfların, devletin, özel mülkiyetin henüz ortaya çıkmadığı; üretimin ve paylaşımın kolektif olduğu bir dönemdir. İnsan doğası rekabetçi değil, işbirlikçidir — Faulkner bu savını hem antropolojik hem arkeolojik kanıtlarla destekler. Bu eşitlikçi yapı, Tarım Devrimi ile birlikte bozulur. Tarımın ortaya çıkmasıyla üretim fazlası birikmeye başlar, bu fazlalığın denetimi de yeni bir yönetici sınıfın, ardından devletin doğmasına yol açar. Mezopotamya, Mısır, Çin gibi ilk uygarlıklarda görülen bu gelişme, aynı zamanda kadınların ikincilleştirilmesini ve patriyarkanın kurumsallaşmasını da beraberinde getirir. Faulkner, bu süreci bir "sınıflı toplumların doğuşu" olarak tanımlar.

Antik çağ boyunca, köle emeğine dayalı uygarlıklar (özellikle Antik Yunan ve Roma) üzerinden sömürü düzenlerinin nasıl kurumsallaştığını gösterir. Ancak kitabın önemli özelliklerinden biri, ezilen sınıfların tarihsel özne olma potansiyelini vurgulamasıdır. Örneğin Spartaküs isyanı ya da köylü ayaklanmaları gibi örneklerle, sistemin "aşağıdan" nasıl tehdit edildiği anlatılır.

Feodal dönem, özellikle Avrupa'da, toprağa bağlı köylü emeğine dayanan bir düzen olarak ele alınır. Bu dönemde de sınıf mücadeleleri durmaz; Haçlı Seferleri'nden köylü isyanlarına kadar birçok olay, mevcut düzenin çelişkilerinden doğar. Kilise, aristokrasi ve monarşi arasında kurulan güç dengeleri, halkın üzerindeki tahakkümü pekiştirir. Ancak bu baskı, giderek biriken devrimci enerjinin temelini de oluşturur.

Kapitalizmin yükselişi, kitabın odak noktalarından biridir. Faulkner, 16. yüzyıldan itibaren Avrupa'da ticaretin genişlemesi, sömürgecilik, köle ticareti ve sanayi öncesi üretim biçimlerinin dönüşümüyle birlikte kapitalist ilişkilerin gelişmeye başladığını gösterir. Burjuva devrimleri (İngiltere 1649, Fransa 1789) bu dönüşümün siyasi patlamalarıdır. Bu devrimler halkın katılımıyla gerçekleşir ama iktidarı burjuvaziye kazandırır.

Sanayi Devrimi, emek gücünü makinelerle birleştirerek üretici güçlerde büyük bir sıçrama yaratır. Ancak bu aynı zamanda yeni bir sömürü düzeni, yani işçi sınıfı ile sermaye arasındaki çelişkiyi doğurur. Faulkner, bu çelişkinin devrimci potansiyelini özellikle 19. ve 20. yüzyıldaki devrimlerle ele alır: 1848 Avrupa devrimleri, 1871 Paris Komünü ve en önemlisi 1917 Ekim Devrimi. Bu devrimler işçi sınıfının kitlesel eylemiyle ortaya çıkar; ama hepsinin kaderi, örgütlenme, önderlik ve uluslararası dayanışma gibi etkenlerle belirlenir.

Sovyetler Birliği'nin deneyimi, Faulkner'a göre devrimin nasıl bozulduğunun da göstergesidir. Devrimin ilk yıllarındaki işçi demokrasisi, Stalin döneminde yerini otoriterliğe ve bürokratik bir kastın egemenliğine bırakır. Bu, devrim adına yapılan bir karşı-devrimdir. Faulkner bu konuda Troçkist bir çizgiye yakın durur: devrimin devam etmesi, yayılması ve demokratik denetimle sürdürülmesi gerektiğini savunur. Yüzyıl boyunca yaşanan Çin Devrimi, Küba, Vietnam gibi örnekler de ele alınır. Ancak Faulkner bu devrimlerin büyük kısmının "devlet kapitalizmi" ya da otoriter bürokratik rejimler olarak başarısız olduğunu düşünür. Aynı şekilde, sosyal demokrasinin refah devleti çözümünün de uzun vadede kapitalizmi dönüştürmek yerine krizlerini ertelediğini savunur.

Kitabın son bölümleri, neoliberal çağın yükselişine, emperyalist savaşlara, çevresel yıkıma, artan eşitsizliğe ve küresel direniş hareketlerine odaklanır. Faulkner'a göre kapitalizm hem doğayı hem toplumu krizlere sürüklemektedir. Ancak krizler, aynı zamanda değişim olanaklarını da beraberinde getirir. Tarih, sınıf mücadelesinin tarihidir ve bu mücadele hala sürmektedir.