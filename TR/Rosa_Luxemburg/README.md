## Rosa Luxemburg - Annelies Laschitza

Rosa Luxemburg'un yaşamını hem politik bir figür olarak, hem de yoğun duygularla, sanat tutkusuyla ve çelişkilerle dolu bir insan olarak derinlemesine anlatıyor. Kitap, Rosa'nın çocukluğundan başlayarak, 1871'de Polonya'nın Zamosc kasabasında Yahudi bir ailenin en küçük çocuğu olarak doğuşunu, çocuk felci benzeri bir hastalık yüzünden bacağının kısa kalmasını ve bu fiziksel zorluğa rağmen hayata meydan okuyan iradesini anlatarak başlıyor. Henüz lise çağında yazdığı şiirlerde, "bütün dertleri tokların vicdanına yüklemek istiyorum" diye haykıran genç kızın, yoksulluğa ve adaletsizliğe karşı erken uyanışı, kitabın temel damarlarından biri. 

Laschitza, Rosa'nın Varşova'daki Rus okulunda yaşadığı dil ve kimlik baskılarını, Polonya'nın ezilmiş ulus konumunu, bu koşulların onda nasıl keskin bir enternasyonalist bilinç oluşturduğunu detaylıca işliyor. Kitap boyunca Rosa'nın özel hayatı ile politik mücadelesi iç içe geçiyor. Zürih'teki üniversite yıllarında ekonomi doktorası alırken aynı zamanda Leo Jogiches ile başlayan uzun, tutkulu ve fırtınalı ilişkiyi, mektuplar üzerinden onun hem aşkı hem de yoldaşlığı nasıl aynı anda yaşadığını görebiliyoruz. Laschitza, Rosa'nın mektuplarındaki coşkuyu, doğa sevgisini, bitki koleksiyonu yapma tutkusunu, resme ve şiire olan derin ilgisini de vurguluyor ve en sevdiğim yerler buralar oldu. Hapishane yıllarında bile pencereden gördüğü bir bulut parçasını, bir çiçeği veya kuşu betimleyerek hayata tutunduğunu, "dünya o kadar güzel ki her şeye rağmen" diye yazdığını örneklerle aktarıyor. Bu satırlar, onun depresyon nöbetleri yaşasa da hayata olan sarsılmaz bağlılığını ve "tutkuyla yaşama" ilkesini somutlaştırıyor.

Rosa'nın teorik katkılarına da geniş yer ayrılmış. Sermaye birikiminin emperyalizme nasıl evrildiğini anlattığı "Sermaye Birikimi" eserinin yanı sıra, milliyetler meselesine yaklaşımı, ulusların kendi kaderini tayin hakkını eleştirirken proletarya enternasyonalizmini nasıl merkeze koyduğu uzun uzun tartışılıyor. Laschitza, Rosa'nın 1905 Rus Devrimi'ne katılımını, 1918-1919 Alman Devrimi'nde Spartaküs Birliği'nin önderliğini, savaş karşıtı tutumunu ve hapishane yazılarında "ya sosyalizm ya barbarlık" ikilemini nasıl keskinleştirdiğini anlatırken, onun SPD içindeki revizyonizm karşıtlığını da örneklerle veriyor. Kitabın en çarpıcı bölümlerinden biri, Rosa'nın son günleri: Berlin'de sokak çatışmaları arasında yakalanması, askerler tarafından katledilmesi ve cesedinin Landwehr Kanalı'na atılması. Laschitza burada, onun "her şeye rağmen" inancını, devrimin yenilgiye uğramasına rağmen geleceğe duyduğu güveni vurgulayarak bitiriyor. Rosa'nın mirasının ikonlaşmadan çok, hala rahatsız edici, sorgulayıcı ve canlı olduğunu hissettiriyor.