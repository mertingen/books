## Latin Amerika'nın Kesik Damarları - Eduardo Galeano

Latin Amerika kıtasının beş yüzyıllık sömürü tarihini detayları bir şekilde anlatan klasik bir eser. Kitap, Kolomb'un keşfiyle başlayan Avrupa sömürgeciliğinin, kıtanın zengin kaynaklarını nasıl sistematik bir yağmaya dönüştürdüğünü anlatarak başlıyor. Altın ve gümüş madenlerinden başlayarak, şeker kamışı, kakao, kauçuk, kahve, muz gibi ürünlerin nasıl Avrupa'nın zenginliğini beslediğini, buna karşılık Latin Amerika'yı yoksulluğa ve bağımlılığa mahkum ettiğini vurguluyor. Örneğin, Potosi'deki gümüş madenleri İspanya'nın hazinelerini doldururken, milyonlarca yerli ve köle işçinin zorla çalıştırılıp ölmesiyle kıta adeta kan kaybeder. Bu madenler Avrupa'nın sanayi devrimini finanse ederken, Latin Amerika'da sadece yıkım ve eşitsizlik bırakır. Galeano, sömürünün yalnızca ekonomik olmadığını, aynı zamanda kültürel ve sosyal bir tahribat yarattığını da gösteriyor. Yerli halkların dilleri, inançları ve kimlikleri yok edilirken, kıta dış güçlerin ihtiyaçlarına göre şekillendirilir. 

Bağımsızlık savaşlarından sonra bile durum değişmez. Avrupa'nın yerini ABD alır ve şirketler aracılığıyla petrol, bakır, demir gibi kaynakları kontrol eder. Brezilya'daki kauçuk plantasyonları ya da Birleşik Meyve Şirketi'nin Orta Amerika'daki muz cumhuriyetleri gibi örnekler, nasıl yerel diktatörlerin yabancı çıkarlarla işbirliği yaparak halkı ezdiğini kanıtlıyor. Bu şirketler ülkeleri adeta kendi mülkleri gibi yönetir, grevleri bastırır ve hükümetleri devirir. Galeano'ya göre bu süreç, kıtayı "kaybedenlerde uzmanlaşmaya" iter. Ucuz hammaddeler ihraç edilir, pahalı işlenmiş ürünler ithal edilir, böylece zenginlik sürekli dışarı akar. Kitap, bu yağmanın güncel yansımalarını da inceliyor. 1970'lerin Latin Amerika'sında askeri darbeler, IMF borçları ve çokuluslu şirketlerin egemenliği altında kıtanın hala "kesik damarlar" gibi kan kaybettiğini savunmakta. Yoksulluk, eşitsizlik ve dışa bağımlılık kader değil, bilinçli bir sistemin sonucudur. Galeano, direniş örnekleriyle umut vermeyi unutmuyor. Yerli ayaklanmalarından işçi mücadelelerine kadar halkın boyun eğmediğini hatırlatıyor. Latin Amerika'nın tarihini sadece bir kıtanın değil, küresel emperyalizmin aynası olarak sunduğu için Türkiye'yi anlamak için bile okunabilir bu kitap. Sömürü döngüsünün kırılması için bilinç ve mücadele çağrısı yapıyor, bunu da akılda tutmalı. Okuyucuyu kıtanın acısıyla yüzleştirirken aynı zamanda dayanışma ve değişim potansiyelini öne çıkarması önemli.


