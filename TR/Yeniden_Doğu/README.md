## Yeniden Doğu - Andre Gunder Frank

Geleneksel Avrupa-merkezci tarih anlatısını kökten sorguluyor ve 1400-1800 yılları arasında dünyanın ekonomik ağırlık merkezinin Avrupa değil, Asya olduğunu savunuyor. Özellikle Çin, Hindistan ve Güneydoğu Asya ekonomilerinin üretim kapasitesi, nüfus büyüklüğü, teknolojik seviyesi ve ticaret hacmi bakımından Avrupa'yı açık ara geride bıraktığını gösteriyor. Örneğin, Çin'in o dönemde dünya gümüş stokunun büyük bölümünü çektiğini, çünkü mallarının (ipek, porselen, çay gibi) Avrupa ve Amerika pazarlarında yüksek talep gördüğünü belirtiyor. Bu da Asya'nın küresel ekonomideki çekim gücünü somutlaştıran en net örneklerden biri. Avrupa'nın Asya mallarına karşı elinde çok az cazip ürün olduğu için, Amerika'dan yağmaladığı gümüşü Asya'ya aktarmak zorunda kaldığını vurguluyor. Avrupa'yı Asya ekonomisinin bir tür "periferisi" haline getiriyordu.

Frank'a göre Avrupa'nın yükselişi, 18. yüzyıl sonlarında başlayan ve Sanayi Devrimi'yle ivme kazanan bir "geçici sapma"dan ibaret. Kitapta bu döneme kadar Asya ekonomilerinin içsel dinamiklerinin güçlü olduğunu, nüfus artışı, tarımsal verimlilik ve ticari ağların yoğunluğu sayesinde dünyanın en büyük ekonomik blokunu oluşturduklarını örneklerle açıklıyor. Hindistan'ın tekstil üretimi, Çin'in iç pazarının devasa hacmi ve Güneydoğu Asya'nın baharat-kereste ticaretindeki hakimiyeti gibi unsurlar, küresel işbölümünün Asya merkezli işlediğini kanıtlıyor. Avrupa'nın coğrafi keşifleri ve sömürgecilik faaliyetlerini ise Asya'ya erişim çabası ve oradan kaynak çekme girişimi olarak yorumluyor. Yani Batı'nın "keşfi" değil, Asya'ya yetişme zorunluluğu söz konusu. Kitabın en çarpıcı yanlarından biri, bu Asya üstünlüğünün sadece nicel verilerle (GSYİH payı, üretim miktarı, nüfus) değil, aynı zamanda parasal akışlarla da desteklenmesi. Frank, dünya ekonomisinin tek bir bütün olduğunu ve para akışlarının (özellikle gümüşün Çin'e doğru hareketi) bunu gösterdiğini savunuyor. 19. yüzyılda Asya'nın görece gerilemesi ise içsel döngüsel krizler, siyasi istikrarsızlıklar ve Avrupa'nın endüstriyel sıçramasıyla açıklanıyor; ancak Frank bu gerilemenin kalıcı olmadığını, 20. yüzyılın ikinci yarısından itibaren Asya'nın (özellikle Çin'in) yeniden yükselişinin başladığını öngörüyor. Kitap boyunca "yatay bütünleştirilmiş makro-tarih" yaklaşımıyla, tüm kıtaları eşzamanlı ele alarak Avrupa'yı merkeze koyan geleneksel anlatının ne kadar yanıltıcı olduğunu örneklerle ortaya koyuyor ve okuru dünya ekonomisinin "yeniden doğuşu"na hazırlıyor.















