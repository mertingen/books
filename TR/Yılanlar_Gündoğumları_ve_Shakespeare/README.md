## Yılanlar, Gündoğumları ve Shakespeare - Gordon Orians

İnsan doğasının ve estetik duyarlılığımızın evrimsel kökenlerini anlamaya yönelik derinlemesine bir keşif. Duygu ve algılarımızın büyük ölçüde atalarımızın hayatta kalma mücadelesiyle şekillendiğini savunuyor. Yani, günümüzde "güzel" veya "çirkin" olarak değerlendirdiğimiz şeyler, aslında insan türünün yüz binlerce yıl süren evrimsel sürecinde gelişen adaptasyonların bir sonucu kitaba göre. Özellikle yazarın "savan hipotezi" üzerinde durur. Bu hipoteze göre, insanlar ağaçlık ve açık alanların dengeli olduğu manzaraları, yani Afrika savanlarına benzeyen ortamları doğal olarak çekici bulur. Çünkü atalarımızın hayatta kalma şansının en yüksek olduğu yerler buralardı. Geniş görüş alanı, su kaynaklarının varlığı ve ağaçların sunduğu barınma olanakları, savanı hem güvenli hem de verimli bir yaşam alanı haline getiriyordu. Günümüzde bile parklar, bahçeler ve kırsal manzaraların bizi rahatlatmasının ardında bu derin biyolojik miras yatar. 

Kitabın başlığında yer alan yılanlar, korkularımızın evrimsel kökenine bir örnek. İnsanlar, evrimsel süreçte tehlikeli olan unsurlara karşı hızlı tepki verebilmeyi geliştirdi. Yılan korkusu, öğrenilmiş bir şeyden çok, doğuştan gelen bir eğilim artık. Çünkü atalarımız için zehirli yılanlar büyük bir tehdit oluşturuyordu. İlginç bir şekilde, laboratuvar deneylerinde küçük çocukların ve hatta primatların, yılanları diğer nesnelere kıyasla çok daha hızlı fark ettiği gösterilmiş. Bu da, evrimsel süreçte beynimizin belirli tehlikelere karşı nasıl duyarlı hale geldiğini kanıtlar nitelikte.

Kitapta gündoğumları ise estetik algımızın evrimsel kökenine dair başka bir ipucu sunuyor. İnsanlar, doğadaki belirli desenlere, ışık oyunlarına ve renklere karşı güçlü bir duyarlılık geliştirdi. Özellikle gün doğumu ve gün batımı gibi dramatik ışık değişimlerine hayranlık duymamız, atalarımızın çevresel değişikliklere dikkat etmeye yönelik evrimsel adaptasyonlarının bir sonucu olabilir. Bu tür anlarda gökyüzünün sunduğu renk geçişleri, doğada nadir görülen ve bu yüzden dikkat çeken bir fenomen. Sanat ve edebiyatın da bu tür manzaraları sıkça konu alması, estetik tercihlerimizin derinlerde yatan biyolojik kökenlerine işaret eder.

Shakespeare ve genel olarak sanat ise, insan beyninin hikayeler aracılığıyla öğrenmeye ve anlam yaratmaya duyduğu ihtiyacı temsil eder. Orians, kültürel üretimlerin yalnızca toplumsal inşalar olmadığını, evrimsel geçmişimizle sıkı sıkıya bağlantılı olduğunu öne sürer. Shakespeare’in eserleri, trajedi ve komedi gibi temel insan deneyimlerini işlerken, aynı zamanda topluluk içindeki ilişkileri ve çatışmaları anlamlandırmamıza da yardımcı olur. İnsanlar olarak, sosyal bir tür olmamız nedeniyle hikayeler aracılığıyla başkalarının deneyimlerinden ders çıkarma yeteneğini geliştirdik. Bu, yalnızca sanatı değil, dinleri, mitleri ve kolektif hafızamızı da şekillendiren temel bir mekanizmadır.