## Düş Dokumacısı - Douwe Draaisma

Rüyaları hem bilimsel hem de insani bir merakla anlatıyor, gerçekten keyifli ve düşündürücü bir kitap. Bir arkadaşının "Doğuştan kör insanlar nasıl rüya görür?" sorusuna cevap arayışıyla başlıyor yazmaya. Bu soru, Draaisma'yı çok daha geniş bir yolculuğa çıkarmış: Görsel imge olmayan bir rüya mümkün müdür? O zaman rüyalar nasıl bir duyusal dokuya sahip olur? Sesler, kokular, dokunma hisleri mi baskın gelir, yoksa bambaşka bir deneyim midir? Bu başlangıç noktası, yazarın rüyaların doğasını anlamaya yönelik bütüncül bir keşfe dönüşüyor.

Draaisma, rüyaların en tanıdık türlerini tek tek masaya yatırıyor. Uçma rüyalarının neden genellikle mutlulukla bağdaştığını, çıplaklık rüyalarının aslında üşüme hissiyle mi yoksa utançla mı ilgili olduğunu, kabusların gece yarısı kalp çarpıntılarıyla nasıl şekillendiğini, erotik rüyaların beklenmedik kadar sıradan günlük unsurlarla nasıl beslendiğini inceliyor. Özellikle uçma rüyaları üzerine yazdıkları enteresan. Vücudun hareketsiz yatışıyla beynin yarattığı özgürlük hissi arasındaki o tuhaf dansı hissettiriyor. Bir yandan da berrak rüyalar (lucid dreams) var. Yani rüyada olduğunu fark edip yönlendirebildiğin o nadir ve büyüleyici anlar. Frederik van Eeden'in yıllarca titizlikle kaydettiği rüya günlüklerinden alıntılarla bu deneyimleri daha da canlı kılıyor. Kitabın en etkileyici yanlarından biri, körlerin rüya dünyasına ayırdığı bölüm. Doğuştan görmeyen birinin rüyasında renkler, ışıklar, manzaralar olmaması şaşırtıcı değil belki ama o kişinin rüyalarının yine de son derece zengin, dokunulası, koklanası, duyulası bir dünya oluşturması insanı büyülüyor. Yazar, bu farklı deneyimlerin bize rüyanın görsel olmaktan çok daha geniş bir algı alanı olduğunu hatırlattığını söylüyor. Draaisma, Freud'un sansürcü, yer değiştirme, yoğunlaştırma gibi kavramlarını elbette anıyor ama onları tek doğru gibi sunmuyor. Aksine tarih boyunca rüyalara bakışın nasıl evrildiğini, bazen kehanet aracı, bazen beyin çöplüğü, bazen yaratıcı bir atölye olarak görüldüğünü gösteriyor. Sonunda da en temel soruya geliyor: Rüyaların bir anlamı var mı gerçekten? Kesin bir cevap vermiyor ama o soruyu sormanın bile başlı başına değerli olduğunu hissettiriyor. Akıcı, sohbet eder gibi yazılmış, ara ara kendi rüyalarımızı düşünmeye zorlayan, bilimle anekdotu öyle güzel harmanlayan bir kitap. Okuduktan sonra geceleri yattığınızda "Acaba bu gece beynim bana ne dokuyacak?" diye merakla beklemeye başlıyorsunuz.
















