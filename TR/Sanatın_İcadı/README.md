## Sanatın İcadı - Larry Shiner

Sanat anlayışımızı yerle bir eden, cesur ve aydınlatıcı bir kitap. Shiner, günümüzde hepimizin içselleştirdiği "güzel sanatlar" kavramının, yani yüksek sanat ile zanaat arasındaki katı ayrımın, evrensel ya da doğal bir gerçeklik olmadığını, aksine 18. yüzyılın uzun sürecinde Avrupa'da yaşanan toplumsal, ekonomik ve kurumsal dönüşümlerle birlikte icat edildiğini gösterir. Ona göre Antik Yunan'dan Rönesans'a, hatta 17. yüzyılın büyük bölümüne kadar ne "sanat" dediğimiz özerk, estetik bir alan vardı, ne de sanatçı ile zanaatkar arasında bugünkü gibi derin bir uçurum bulunuyordu. Her ikisi de genellikle "techne/ars" denen aynı yaratıcı beceri alanının parçası olarak görülüyor, işlevsellik, güzellik ve ustalık iç içe düşünülüyordu.

Kitap, 18. yüzyılda burjuvazinin yükselişi, yeni sanat kurumlarının (müze, sergi salonu, konser salonu, estetik teorisi) ortaya çıkışı, patronaj sisteminden piyasa sistemine geçiş ve "deha" ile "yaratıcılık" gibi romantik ideallerin yükselişiyle birlikte "büyük bölünme"nin nasıl gerçekleştiğini adım adım izliyor. Bu süreçte sanat özerkleşir, hayattan kopar, "saf estetik deneyim" adına kutsanır. Zanaat ise aşağılanan, maddi ve faydaya dönük bir alana itilir. Shiner bu ayrımın yalnızca Batı'ya özgü olmadığını, aynı kategorinin sömürgecilik ve modernleşme süreçlerinde diğer kültürlerin sanat üretimlerini de yeniden yorumlayarak, çoğu zaman çarpıtarak ele aldığını vurgular. Japonca'da ya da Çince'de bugünkü anlamda "sanat" diye toplayıcı bir kavramın 19. yüzyıla kadar bulunmadığını hatırlatması bu açıdan çarpıcıdır. Yazar, Foucault ve Ricoeur gibi düşünürlerden beslenerek, bu modern sanat sisteminin ne bir kader ne de bir öz olduğunu, tarihsel olarak yapılmış bir kurgu olduğunu ısrarla söyler. Kitabın en güçlü yanı, bu bölünmeye karşı tarih boyunca süregelen dirençleri de gözler önüne sermesidir: Hogarth'ın hicivleri, Rousseau'nun eleştirileri, 20. yüzyılın avangard ve anti-sanat hareketleri, Bauhaus gibi girişimler hep bu yapay ayrımı aşma, sanatı yeniden hayatın içine katma çabaları olarak okunur. Shiner, günümüz sanat dünyasında hala devam eden bu gerilimin, sanat ile zanaat, estetik ile işlev arasındaki köprüyü yeniden kurma potansiyeli taşıdığını düşünür ve okuru, sanatı bugünkü dar, yüceltilmiş haliyle değil, insan yaratıcılığının çok daha geniş ve çeşitli pratikleriyle düşünmeye davet ediyor gerçekten. Zorlayıcı, yer yer polemik ama son derece akıcı ve ufuk açıcı bir okuma bana göre. Sanatla ciddi şekilde ilgilenen herkesin mutlaka karşılaşması gereken bir kaynak.

