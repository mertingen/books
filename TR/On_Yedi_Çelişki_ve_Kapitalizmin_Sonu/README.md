## On Yedi Çelişki ve Kapitalizmin Sonu - David Harvey

Yalnızca ekonomik bir sistem olarak kapitalizmin nasıl işlediğini değil, aynı zamanda neden sürdürülemez olduğunu da anlaşılır ve sistematik biçimde ortaya koyuyor. Bu kitabı okurken, salt bir iktisat metni değil, aynı zamanda eleştirel teoriye yaslanan felsefi ve tarihsel bir çözümleme olduğunu anlıyorsunuz. Harvey'nin perspektifi, günümüz neoliberal dünyasını anlamlandırmak için güçlü bir kavramsal zemin sunuyor. Kitap boyunca aktarılan çelişkiler, sadece soyut kategoriler değil; yaşadığımız ekonomik krizlerin, kent yoksulluğunun, doğa tahribatının ve politik gerilimlerin maddi ve ideolojik arka planını ortaya koyuyor. Harvey kitabında çelişkileri üç düzeyde ele alıyor: temel çelişkiler, hareket çelişkileri ve tehlikeli çelişkiler. Bunların her biri, kapitalizmin kendi kendini nasıl baltaladığını farklı düzlemlerde gösteriyor. Örneğin "değer ile kullanım değeri arasındaki çelişki", Marx'ın kapitalizm analizine derin bir göndermede bulunuyor. Burada Harvey, bir nesnenin insanlar için taşıdığı fayda ile onun piyasa değerinin her zaman örtüşmediğini, hatta bu ikisi arasında çoğu zaman ciddi bir gerilim olduğunu gösteriyor. Bu çelişkiyi okurken, günümüzün sağlık sistemlerini düşündüm: Sağlık hizmetleri insan yaşamı için yaşamsal önem taşırken, kar amacı güdüldüğünde hizmetin kalitesi değil, getirdiği kar ön plana çıkıyor. Kullanım değerinin yerine değişim değerinin ikame edilmesi, insani ihtiyaçların nasıl göz ardı edildiğini açıkça ortaya koyuyor.

Kitabın dikkat çeken diğer bir yönü, Harvey'nin mekan kavrayışı. Özellikle kentlerin ve emlak piyasalarının nasıl birer sermaye birikim alanına dönüştürüldüğü anlatılırken, neoliberal kentleşmenin sınıfsal ve mekansal adaletsizlikleri nasıl yeniden ürettiğini görüyorsunuz. "Sabit sermaye ve zamanın sıkıştırılması" çelişkisi bu noktada çok çarpıcıydı. Kapitalizmin genişlemek için mekan yaratması gerektiği, ama aynı zamanda zamanı hızlandırarak birikimi zorlaması gerektiği fikri, Amazon depo işçilerinden, TOKİ projelerine kadar geniş bir yelpazede somutluk kazanıyor. Harvey burada yalnızca ekonomik bir analiz sunmuyor, aynı zamanda zaman ve mekanla kurduğumuz ilişkiyi yeniden sorgulamamıza yol açıyor.

Kitabı okurken özellikle dikkat çekici bulduğum bir diğer bölüm, "doğa ile sermaye arasındaki çelişki"ydi. Ekolojik krizlerin, küresel ısınmanın, su krizlerinin ya da biyoçeşitlilik kaybının birer tesadüf değil, kapitalizmin işleyiş mantığının zorunlu çıktıları olduğunu anlamak; çevreci söylemlerin çoğunun neden sistemle çelişmediğini daha net görmemi sağladı. Harvey, doğanın kapitalist sömürüye tabi kılınmasının, sistemin kendi varlık koşullarını nasıl aşındırdığını açıklarken, ekososyalist bir perspektife kapı aralıyor. Bu kitabı okurken bir "çözüm" beklentisiyle değil, bir kavrayış geliştirmek amacıyla yaklaşmanın daha doğru olduğunu anladım. Harvey bize doğrudan bir ütopya sunmuyor. Bu açıdan bakıldığında kitap, hem akademik hem politik anlamda bir farkındalık eşiği sunuyor. Kapitalizmi "dışarıdan" eleştirmektense, içsel mantığını çözerek eleştirmek, bize daha sağlam bir eleştirel konum sağlıyor.
