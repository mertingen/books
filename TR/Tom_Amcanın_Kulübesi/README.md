## Tom Amca'nın Kulübesi - Harriet Beecher Stowe

Tom Amca'nın Kulübesi, 19. yüzyıl Amerika'sında köleliğin insanlık dışı yüzünü, en çok da duygusal ve ahlaki çöküşünü içten içe hissettiren bir roman. Hikaye, iyi huylu, dindar, ailesine ve efendilerine son derece bağlı olan Tom adlı bir kölenin etrafında dönüyor. Tom'un hayatı, sahibinin borçları yüzünden satılmasıyla birlikte kökten değişiyor ve onu önce bir gemide, sonra çok farklı karakterdeki insanlar arasında, en sonunda da çok ağır koşullara sürüklüyor. Kitap, Tom'un bu yolculuğu sırasında karşılaştığı insanları, onların vicdanlarını, merhamet ve gaddarlık arasındaki ince çizgiyi, aynı zamanda köleliğin hem köle sahiplerini hem de köleleri nasıl insanlıktan çıkardığını çok güçlü bir şekilde ortaya koyuyor.

Harriet Beecher Stowe'un kalemi, dönemin soğuk gerçeklerini duygusal bir yoğunlukla anlatıyor. Kitap, kuru bir eleştiri ya da siyasi manifesto olmaktan çok uzak. Okuru ağlatan, öfkelendiren, vicdanını sızlatan sahnelerle dolu. Özellikle annelik, çocukluk, inanç, sadakat gibi evrensel temalar üzerinden işlenen bölümler, insanı derinden etkiliyor. Stowe, köleliği savunulamaz kılan şeyin sadece fiziksel acı değil, aynı zamanda insanların birbirine karşı sergilediği duygusal kayıtsızlık ve vicdan uyuşukluğu olduğunu da gösteriyor. Tom Amca'nın Kulübesinin tarihsel önemi ise çok büyük. 1852'de yayımlandığında Amerika'da bir anda milyonlarca kişi tarafından okundu ve kölelik karşıtı duyguları ateşleyen en güçlü kıvılcımlardan biri oldu. Abraham Lincoln'un, İç Savaş sırasında Harriet Beecher Stowe'u "bu büyük savaşı başlatan küçük hanım" diye anmış olduğu söyleniyor. Bu bile kitabın ne kadar derin bir etki yarattığını gösteriyor. Edebiyat tarihinde, bir romanın toplumsal dönüşümde bu kadar doğrudan ve güçlü rol oynadığı çok az örnek vardır. Sadece kölelik karşıtı bir roman değil, aynı zamanda insan vicdanının ne kadar kırılgan olduğunu, merhametin ve vicdanın bir toplumda nasıl kaybolabileceğini anlatan, hala sarsıcı derecede güncel bir başyapıt. Okuduktan sonra uzun süre aklınızdan çıkmayan, içinizi sıkan ama aynı zamanda insana dair umudu da tamamen söndürmeyen eserlerden biri. Okuyunuz.