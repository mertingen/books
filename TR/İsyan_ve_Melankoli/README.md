## İsyan ve Melankoli - Michael Löwy, Robert Sayre

Romantizmi modern kapitalist uygarlığa karşı bir kültürel başkaldırı olarak tanımlayarak, bu akımın tarihsel ve ideolojik köklerini derinlemesine inceliyor. Yazarlar, romantizmin sadece bir sanat veya edebiyat akımı olmadığını, aksine endüstriyel kapitalizmin yarattığı yabancılaşma, mekanikleşme ve ruhsuzlaşmaya karşı derin bir melankoli ve isyan duygusuyla dolu bir dünya görüşü olduğunu savunuyorlar. Kitap, romantizmin çelişkili doğasını vurgulayarak başlıyor. Örnek vereyim; romantik düşüncenin hem devrimci hem karşı-devrimci, hem bireyci hem toplulukçu, hem gerçekçi hem fantastik olabileceğini belirtiyorlar, bu da akımın çeşitliliğini açıklıyor ve önceki tanımları eleştirerek, romantizmi prekapitalist geçmişten ilham alan bir ütopya arayışı olarak konumlandırıyorlar. 

Esasen romantizmin modernliğe karşı bir direniş biçimi olduğunu kanıtlamak üzere kaleme alınmış. Yazarlar, burjuva modernliğinin getirdiği rasyonellik, ilerleme ve piyasa egemenliğine karşı romantiklerin duyduğu nostaljiyi, bir eleştiri aracı olarak kullanıyorlar, mesela Rousseau'nun doğaya dönüş çağrısı veya Goethe'nin Faust'unda görülen iç çatışmalar gibi somut metinlerin romantizmin kapitalizmin yarattığı boşluğu nasıl doldurmaya çalıştığını gösteriyorlar. Kitabın içeriğinde, romantizmin Avrupa'daki ilk ortaya çıkışlarını tartışarak başlıyorlar; 18. yüzyıl sonlarında İngiltere, Almanya ve Fransa'da görülen romantik ifadeleri inceliyorlar, örneğin Wordsworth'ün endüstriyel devrimin doğayı tahrip etmesine karşı şiirsel isyanı veya Novalis'in mistik melankolisi gibi unsurları örnek vererek, bu akımın sanayi devrimine tepkisini vurguluyorlar. Yazarlar, romantik yazarların sosyopolitik tutumlarını bir tipolojiye ayırıyorlar, "restitüsyonist" romantikler geçmişin monarşik veya feodal yapılarını özlerken, devrimci romantikler gibi Shelley veya Byron üzerinden ütopyacı bir geleceğe yöneliyorlar; bu sınıflandırma, romantizmin sadece geriye dönük olmadığını, aynı zamanda ilerici ve hatta Marksist eğilimlerle kesişebileceğini gösteriyor, örneğin Marx'ın gençlik yazılarının romantik etkilerini tartışarak, kapitalizme karşı ortak bir zemin buluyorlar. Kitap, romantizmin çeşitliliğinin altında yatan birliği, modernliğin yarattığı yabancılaşmaya karşı ortak bir melankoli olarak tanımlıyor; bu da, yazarların amacını netleştiriyor, romantizmi marjinal bir nostalji olarak değil, kapitalist modernitenin kalıcı bir eleştirmeni olarak yeniden konumlandırmak.

Son bölümlerde, romantizmin 20. yüzyıl ve sonrası tezahürlerine değinerek, sürrealizm gibi akımların kapitalist rasyonalizme karşı isyanını, 1968 Mayıs olaylarının romantik ruhunu veya ekoloji hareketinin doğaya dönüş çağrısını örnek veriyorlar; bu örnekler, kitabın romantizmi yaşayan bir gelenek olarak sunduğunu gösteriyor, yani yazılma amacı sadece tarihsel bir analiz değil, aynı zamanda günümüz krizlerine karşı romantik eleştirinin potansiyelini hatırlatmak. Böylece, Löwy ve Sayre, okuyucuyu modernliğin getirdiği boşluğa karşı isyan ve melankolinin dönüştürücü gücünü düşünmeye davet ediyorlar, romantizmin kapitalizmin yarattığı barbarlığa karşı bir alternatif vizyon sunduğunu savunarak.