## Marx ve Yeryüzü - J.B. Foster & Paul Burkett

Ekolojiyle, çevreyle ilgilenen herkesin eninde sonunda dönüp bakması gereken kuramsal bir temel sunuyor. Marx'ın çevre meselesine ilgisiz olduğu yönündeki yaygın önyargıya güçlü bir karşı duruş sergiliyor ve gösteriyor ki Marx, aslında doğayla insan toplumu arasındaki ilişkiyi oldukça derinlikli biçimde kavrayan, hatta bu ilişkiyi kapitalizmin yapısal sorunlarından biri olarak ele alan ilk düşünürlerden biri. Kitabın ana eksenini, Marx'ın "metabolik yarık" kavramı oluşturuyor. Bu kavram, insan toplumu ile doğa arasındaki karşılıklı madde ve enerji alışverişinin kapitalist üretim biçimi altında kesintiye uğraması anlamına geliyor. Örneğin Marx, 19. yüzyıl İngilteresi'nde kırsaldan şehre taşınan tarım ürünlerinin, şehirde tüketilip atıklarının tekrar toprağa geri dönmemesiyle toprak verimliliğinin düştüğünü gözlemler. Bu, ekolojik dengenin nasıl sistematik bir şekilde bozulduğuna dair çok erken bir tespit olarak değerlendirilebilir. Marx'ın doğaya bakışını, onun doğa bilimlerine duyduğu ilgiyle harmanlayarak inceliyor. Bu anlamda Foster, Marx'ın yalnızca soyut toplumsal teoriler geliştiren bir figür olmadığını, aksine dönemin toprak bilimi, kimyası ve tarım pratikleriyle yakından ilgilendiğini gösteriyor. Örneğin, Marx'ın 1850'lerde kimyager Justus von Liebig'in çalışmalarını dikkatle okuduğu ve bu bilgiler ışığında toprak yorgunluğu, nüfus artışı ve sürdürülebilir tarım gibi meseleleri değerlendirdiği kitabın dikkat çekici bölümlerinden. Doğayı yalnızca sermayeye tabi bir kaynak olarak görmediğini, üretim ile doğa arasındaki kopuşun toplumsal sonuçlarını erken dönemde gördüğünü ortaya koyuyor.

Ancak bu kitabı anlamak ve tartışmalarını içselleştirebilmek için okuyucunun bazı ön bilgi birikimlerine sahip olması gerekiyor. Öncelikle Marksist kuramın temel kavramlarına – özellikle artı-değer, üretim araçları, sınıf mücadelesi ve yabancılaşma gibi konulara – hakim olmak önemli. Çünkü Foster, Marx'ın doğa tasavvurunu bu temel kavramlar üzerinden açıklıyor. Bunun yanında, ekoloji, çevre krizi, sürdürülebilirlik ve iklim adaleti gibi çağdaş çevre tartışmalarına dair genel bir okuryazarlık da kitabı daha verimli bir şekilde kavramak açısından faydalı. Zira Foster, sık sık güncel ekolojik krizlere göndermeler yapıyor; örneğin Amazon ormanlarının ticarileştirilmesi ya da küresel tarım şirketlerinin toprağa yaklaşımı gibi meseleler, Marx'ın 19. yüzyıldaki gözlemleriyle karşılaştırılıyor. Ayrıca kitabın dikkat çeken yönlerinden biri, Marx'ın doğayı anlamada yalnızca toplumsal değil aynı zamanda fiziksel yasaları da dikkate almış olması. Bu bağlamda Foster, termodinamiğin özellikle ikinci yasasına – yani entropiye – ciddi bir alan açıyor. Kapitalist üretim sürecinin doğadaki enerjiyi düzensizlik ve bozulma yönünde tükettiğini, yani sistematik olarak "ısı ölümüne (heat death) yol açtığını vurguluyor. Bu açıdan bakıldığında, ekolojik kriz yalnızca kaynakların tükenmesi değil, aynı zamanda evrensel ölçekte enerjinin bozulması ve düzenin çözülmesidir. Entropi kavramı, burada hem fiziksel bir yasa hem de kapitalizmin yıkıcı eğiliminin metaforu olarak kullanılıyor.

Marx'ı yeniden düşünmek isteyenler için olduğu kadar, çevre hareketlerini daha derinlikli bir kuramsal zemine oturtmak isteyenler için de güçlü bir kaynak. Bu kitap, doğayla ilişkimizin yalnızca teknolojik ya da bireysel tercihlerle çözülemeyeceğini, bunun üretim ilişkileriyle ve tarihsel olarak şekillenmiş toplumsal yapılarla iç içe geçmiş bir mesele olduğunu hatırlatıyor.