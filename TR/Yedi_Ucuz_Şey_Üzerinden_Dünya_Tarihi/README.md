## Yedi Ucuz Şey Üzerinden Dünya Tarihi - Raj Patel ve Jason W. Moore

Kapitalizmin dünyayı şekillendirme sürecini yalnızca ekonomik değil, ekolojik, toplumsal ve epistemolojik boyutlarıyla ele alan iyi bir analiz. Yazarlar, modern kapitalizmin başarısının ardında yatan temel stratejinin "ucuzlaştırma" olduğunu savunuyor: Kapitalizm, bazı şeyleri hem maliyet hem de değer açısından "ucuz" hale getirerek genişlemiş ve krizlerini yönetebilmiştir. Bu şeyler —doğa, para, emek, bakım, gıda, enerji, yaşam— yalnızca üretim unsurları değil, aynı zamanda bir dünya kurma mantığının parçaları. Kitap, "ucuz doğa" kavramıyla başlıyor. Sömürgecilik çağında doğa, hem sınırsız bir kaynak deposu hem de bedava atık alanı olarak görülmüştür. Ormanların kesilmesi, nehirlerin yönünün değiştirilmesi, canlıların değersizleştirilmesi bu ucuzlaştırma rejiminin ilk adımları. Ardından gelen "ucuz emek", kapitalizmin kölelik, borçlu işçilik, göçmen emeği gibi yollarla iş gücünü nasıl maliyetsizleştirdiğini gösterir. Emek yalnızca sömürülmez; aynı zamanda ırk, cinsiyet ve sınıf temelli olarak ayrıştırılır, görünmezleştirilir. "Ucuz para", kapitalizmin finansal ayağını açıklar. Sömürgelerden çıkarılan değerli madenlerin küresel ticaret sistemlerini beslemesi, sonrasında da borç ve kredi mekanizmalarıyla çevre ülkelerin bağımlı hale getirilmesi bu sürecin parçalarıd. "Ucuz hayat", özellikle yerli halkların, kadınların ve işçilerin yaşamlarının sistemli olarak değersizleştirilmesini ifade eder. Bu hayatlar, hem ekonomik hem biyopolitik olarak sömürülebilir, hatta gözden çıkarılabilir hale gelir.

Kapitalizmin en önemli dayanaklarından biri olan "ucuz gıda", sistemin işçi sınıfını düşük maliyetle besleyip yeniden üretmesini sağlar. Şeker kamışı, patates, mısır gibi ürünler hem tarımda büyük dönüşümler yaratır hem de sömürge emeğinin üzerine kurulur. "Ucuz enerji" bölümü, kömürden petrole uzanan çizgide, enerji kaynaklarının nasıl hızlandırılmış üretim ve tüketimin temel altyapısı haline geldiğini anlatır. Bu enerji ucuz değildir aslında —doğaya ve geleceğe büyük bedeller ödetir. Kitaptaki "ucuz bakım" kavramı, kapitalizmin görünmez ama vazgeçilmez olan yeniden üretim süreçlerini nasıl sömürdüğünü ele alır. Bu başlık altında özellikle kadınların ev içi emekleri çocuk bakımı, yaşlı bakımı, duygusal destek, temizlik, yemek yapma gibi ücretlendirilmemiş işler sistemin sürdürülebilirliği için hayati öneme sahip olmasına rağmen değersizleştirilir. Kapitalizm, üretim sürecini devam ettirebilmek için işgücünü her gün yeniden üretmek zorundadır ve bu işin büyük kısmı kadınların omzuna yıkılır. Ancak bu emek ne ekonomik verilerde görünürdür ne de karşılığı ödenir; bu da patriyarkal yapılarla iç içe geçmiş, sistematik bir sömürüdür. "Ucuz bakım", kapitalizmin kadın emeğini doğallaştırarak nasıl hem evdeki işleri hem de toplumsal cinsiyet rollerini araçsallaştırdığını görünür kılıyor.

Tüm bu başlıklar altında kitap, kapitalizmin yalnızca bir ekonomik sistem değil, aynı zamanda bir yaşam biçimi ve dünya kurma projesi olduğunu anlatıyor. "Ucuzlaştırma", yalnızca fiyatları düşürmek değil; değerleri, yaşamları ve gezegeni metalaştırarak yönetilebilir hale getirme stratejisidir. Bu yönüyle kitap, iklim krizinden toplumsal eşitsizliklere kadar pek çok güncel meselenin kökenini yapısal olarak analiz eder. Bu nedenle "Yedi Ucuz Şey Üzerinden Dünya Tarihi", ekoloji, ekonomi, toplumsal cinsiyet ve sömürgecilik üzerine düşünen herkes için temel bir başvuru kaynağı. Kapitalizmin krizlerini yalnızca teknik çözümlerle değil, köklü bir tarihsel ve yapısal sorgulamayla aşmak gerektiğini hatırlatır. Özellikle adil, sürdürülebilir ve eşitlikçi bir gelecek düşleyenler için bu kitap, hem kavramsal bir zemin hem de politik bir pusula sunuyor.









