## Arapların Gözünden Haçlı Seferleri - Amin Maalouf

Haçlı Seferleri'ni Batılı kaynaklardan değil, dönemin Arap tarihçileri ve kronikçileri üzerinden anlatıyor. Maalouf, 1096'daki Birinci Haçlı Seferi'nden 1291'de Akka'nın düşüşüne kadar uzanan süreci, Arap dünyasının hafızasında nasıl yer ettiğini gösteriyor. Bu bakış açısı, Batı tarih yazımında genellikle "şövalyelik, kutsal dava, kahramanlık" üzerinden kurgulanan hikayeyi altüst ediyor. Çünkü Arap kroniklerinde Haçlılar çoğu zaman barbar, hoyrat, şehirleri yağmalayan ve katliam yapan yabancılar olarak tasvir ediliyor. Kitapta sıkça geçen betimlemeler, Haçlıların uygarlıkla bağdaşmayan davranışlarını deşifre ediyor. Maalouf'un kullandığı kaynaklarda, Arapların yalnızca Haçlı istilasına karşı değil, kendi iç çekişmeleri ve iktidar mücadeleleri yüzünden de yıprandıkları görülüyor. Kitabın en çarpıcı yönlerinden biri, "düşman karşısında birleşemeyen İslam dünyası"" tablosu. Şam, Halep, Musul ya da Kahire'deki emirler sık sık birbirleriyle savaşıyor. Bazen Haçlılarla işbirliği yapıyor, bazen kendi halkını terk ediyor. Böylece Haçlıların uzun süre bölgede kalabilmelerinin tek sebebinin Batı'daki üstünlük değil, Doğu'daki bölünmüşlük olduğu anlaşılıyor. Bu anlatı, Salahaddin Eyyubi'nin yükselişine ve Kudüs'ü yeniden Müslümanların eline geçirmesine kadar devam ediyor. Ama o bile ölümünden sonra ardılları tarafından parçalanmış bir miras bırakıyor.

Kitap aynı zamanda hafızaya dair de bir metin. Avrupa'da Haçlı Seferleri uzun süre "kahramanlık destanı"" olarak anlatılırken, Arap dünyasında derin bir travma ve onur kırıklığı olarak yaşamış. Kitabın sonuna doğru Maalouf, bu farklı hafızaların modern politikaya ve kültürel çatışmalara nasıl yansıdığını da ima ediyor. Bu kitabı okuyan insan, bugünkü Batı-Doğu ilişkilerinde hala bu tarihsel gölgelerin dolaştığını hissediyor. Tarihi sadece Batı kaynaklarından değil, karşı tarafın gözünden görmek isteyen herkes okumalı. Orta Çağ'ın tek taraflı kahramanlık hikayelerinden sıkılan, "ötekinin gözünden" tarihi anlamaya çalışan insanlar için özellikle önemli. Aynı zamanda günümüzün Doğu-Batı ilişkilerini anlamak, hafızaların nasıl biçimlendiğini görmek isteyenler için de çok değerli.