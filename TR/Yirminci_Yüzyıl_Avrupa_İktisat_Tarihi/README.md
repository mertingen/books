## Yirminci Yüzyıl Avrupa İktisat Tarihi - Ivan Berend

Başlığı yanıltmasın, iktisadi verilerin anlatıldığı kuru bir tarih yorumu değil. Siyaset, kurumsal dönüşümler, ideolojiler ve bölgesel farklılıkların ekonomi üzerindeki etkileri üzerine düşünsel bir yolculuk. Berend, kitabında hem Batı Avrupa'nın çekirdek ülkeleri hem de Doğu ve Güneydoğu Avrupa'nın "merkez dışı" konumlarını dikkate alarak, bir kıtanın dönüşümünü anlatır. Bu açıdan, "merkez-periferi" ilişkilerinin tarihsel dinamiklerini 20. yüzyılda da nasıl işlediğini göstermeye çalışıyor. Başlangıç olarak Berend, 19. yüzyılın sonu ve 20. yüzyılın başlarına geri dönerek laissez-faire (bırakınız yapsınlar) anlayışının yükseldiği dönemi değerlendiriyor. Bu yaklaşım devletin ekonomiye müdahalesini asgari düzeye indiren liberal sistemin, sanayileşmenin hız kazandığı Batı Avrupa'da nasıl rol oynadığını, ekonomik büyüme ve yapı değişimi bağlamında ele almakta. Ancak Berend, bu yaklaşımın zamanla istikrarsızlık, kriz ve eşitsizliklerle yüzleştiğini gösteriyor kaçınılmaz olarak. 1. Dünya Savaşı'nın yıkıcı etkisi ve savaş ekonomisinin zorunlu müdahaleleri, laissez-faire döneminin kırılgan yönlerini açığa çıkardı. Sonrasında devletin düzenleyici rolünün artması, denetimli piyasa sistemlerinin yükselişi ile birlikte, serbest piyasa ilkelerinin sınırları da netleşir.

Ardından, 1920–30'lu yıllarda totaliter rejimlerin iktisadi politikaları üzerinde duruyor. Almanya'daki Nazi rejimi ve İtalya'daki faşist rejim, ekonomik dirijizm (yani devlete güçlü müdahaleci rol) uygulamalarıyla öne çıktılar. Berend, bu rejimlerin hem askeri hedeflerle hem de ideolojik amaçlarla ekonomi üzerinde kurdukları baskıyı inceliyor; altyapı projeleri, istihdam yaratma politikaları, kamu yatırımları ve devletin kaynak tahsisinde oynadığı rol üzerinden iktisadi dönüşümleri anlatıyor. Burada Berend, ideoloji ile ekonomi arasındaki bağları vurgular: iktidar arzusunun ekonomiyle biçimlenmesi, devletçi planların zorunluluğu, özel sektör ile kamunun dengesi gibi sorulara cevap aramakta.

Kitabın belki en güçlü bölümlerinden biri, 2. Dünya Savaşı sonrası Batı Avrupa'da karma ekonomi modelinin ve refah devletinin yükselişine dair analizler. Berend, savaş sonrası toparlanma süreçlerini Marshall Planı'nın rolü, kurumsal yeniden yapılanmalar, sosyal güvenlik sistemleri ve gelir dağılımı politikaları üzerinden tartıyor. Örneğin, Almanya, Fransa, Birleşik Krallık gibi ülkelerde devlet ile piyasa arasındaki denge kurularak ekonomik büyüme sağlanırken; bu fayda çoğu kez nüfusun geniş kesimlerine yayılan sosyal politikalarla desteklenir. Berend, bu modelin hem başarılarını hem de finansal krizlerin, petrol şoklarının ve enflasyonist baskıların oluşturduğu sınırlarını örneklerle ortaya koyuyor.

Kitap, özellikle 1970'ler sonrası kriz dönemleriyle birlikte başlayıp 1980'ler ve 1990'larda neoliberal dönüşümlerle devam eden süreçleri de kapsıyor. Devletin ekonomiden çekilmesi, özelleştirme politikaları, finansallaşma, Avrupa bütünleşmesi, tek pazara geçiş, Maastricht kriterleri, ekonomik ve parasal birliğin öncesi tartışmalar gibi konular kitabın perspektifinde yer alıyor. Bu çerçevede, Avrupa'nın farklı bölgeleri arasındaki gelişme farkları da yeniden vurgulanıyor: Kuzey Avrupa ülkeleri ile Akdeniz ve Doğu Avrupa ülkelerinin büyüme rotaları arasındaki farklılıkların kurumsal, coğrafi, demografik ve siyasal nedenleri Berend'in analitik bakışında ortaya çıkıyor.

Berend'in bu eseri, okuyucuya sadece "ne oldu" anlatmaktan öte "neden oldu"yu sorgulatan bir kaynak. Avrupa'nın 20. yüzyıl boyunca geçirdiği dönüşümlerin, ekonomi politikalarındaki bocalamalar, rejim değişimleri, dış şoklara karşı kırılganlıklar ve kurumların rolüyle nasıl şekillendiğini anlamak isteyen herkes için temel bir kaynak özelliği taşıyor bana göre. Bu kitap, Avrupa'yı tek tip bir modelin sonucu olarak değil, farklı yolların, deneyimlerin ve sınavların toplamı olarak görmeyi mümkün kılıyor.


















