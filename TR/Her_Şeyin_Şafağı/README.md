## Her Şeyin Şafağı - David Graeber, David Wengrow

İnsanlık tarihine dair yerleşik anlatıları kökünden sorgulatıyor, kapsamlı bir kitap. Yazarlar, insan toplumlarının evrimini anlatan klasik hikayeyi yani küçük, eşitlikçi avcı-toplayıcı gruplardan tarıma, oradan kentlere, hiyerarşilere ve devlete doğru kaçınılmaz bir ilerleme fikrini tamamen reddediyor. Bu anlatının Hobbes'un "herkesin herkesle savaş hali" ile Rousseau'nun "asil vahşi" masumiyeti arasında sıkışıp kaldığını, aslında Aydınlanma dönemi felsefesinin dogmalarından türediğini savunuyorlar. 

Gerçekte insanlık tarihi, tek bir çizgisel yol izlemiyor. Tam tersine, insanlar on binlerce yıldır bilinçli olarak çok farklı sosyal deneyler yapmış, özgürlük, eşitlik ve hiyerarşi konusunda yaratıcı tercihler uygulamış. Örneğin, tarımın ortaya çıkışı ile zorunlu eşitsizliğin başlaması gerektiği fikri çürütülüyor kitapta. Bazı topluluklar tarımı denedikten sonra bilinçli olarak terk etmiş veya mevsimsel olarak geri dönmüş. Göbekli Tepe gibi yerlerde avcı-toplayıcılar devasa tapınak kompleksleri inşa etmiş, ancak kalıcı hiyerarşi veya krallık kurmadan... California yerlileri gibi gruplar mevsimsel olarak farklı siyasi rejimler uygulamış. Yazın eşitlikçi, kışın daha otoriter yapılar benimseyerek sosyal formları bilinçli şekilde değiştirmiş. Bu, insanların sadece çevreye uyum sağlamadığını, siyasi bilinçle kurumlarını şekillendirdiğini gösteriyor. Yazarlar, Kandiaronk gibi Wendat (Huron) düşünürlerinin Avrupalılarla yaptığı tartışmalardan örnek veriyor. Bu yerliler Avrupa toplumundaki servet birikimi, kölelik ve baskıyı eleştirirken kendi özgürlük anlayışlarını savunmuş, eşitlik ve bireysel özgürlüğün nasıl bir arada yaşanabileceğini göstermiş. Bu "yerli eleştirisi"nin Aydınlanma düşünürlerini derinden etkilediği ama sonra unutturulduğu iddia ediliyor. Kitap boyunca Teotihuacan gibi devasa şehirlerin neden kralsız, piramitlerin tepesinde saray olmadan var olabildiği, Çatalhöyük'te evlerin neredeyse tamamen eşit büyüklükte olduğu veya Amazon'daki bazı toplulukların mevsimsel olarak "kral" figürünü kabul edip sonra tamamen eşitlikçi hale döndüğü gibi arkeolojik örneklerle dolu.

Büyük ölçekli toplumların mutlaka bürokrasi, ordu ve elit sınıf gerektirmediği, birçok yerde insanların bu tür hiyerarşileri bilinçli olarak reddettiği veya sınırlı tuttuğu vurgulanıyor. Sonuçta yazarlar, modern dünyadaki eşitsizliğin ve devletçi yapıların kaçınılmaz olmadığını, insanlığın her zaman özgürce farklı yollar seçebileceğini, atalarımızın da tam anlamıyla siyasi özneler olduğunu söylüyor. Bence bu bakış açısı, bugünün krizlerine bakarken "başka türlüsü mümkün değil" diye düşünmeyi reddederek umut verici bir tarih anlayışı sunuyor. İnsanlar her zaman hayal edip uygulayabildikleri kadar yaratıcı ve özgür olmuş...