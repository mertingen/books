## İnsanın Yanlış Ölçümü - Stephen Jay Gould

Bilimsel tarafsızlık kisvesi altında yapılan insan sınıflandırmalarını ve bu sınıflandırmaların ardındaki ideolojik eğilimleri ifşa ediyor ve eleştiriyor. Gould, özellikle zekanın ölçülmesi konusundaki biyolojik determinizm anlayışını yani bireylerin ya da grupların başarı ya da başarısızlıklarının doğuştan gelen biyolojik farklılıklara bağlanmasının, bilimsel değil, politik ve sosyal bir tercih olduğunu savvunmakta. Bu tercih, ırkçı, sınıfçı ve cinsiyetçi önyargıların bilimsel dil kullanılarak meşrulaştırılması anlamına gelir. Gould bu süreci tarihsel örneklerle, hem veriler hem yöntemler hem de yorumlar üzerinden detaylıca analiz ediyor.

Kitabın ilk bölümlerinde kronometri (kafatası ölçüleriyle zeka belirleme) gibi 19. yüzyılın sözde bilimsel yöntemlerine eğiliyor. Örneğin, Samuel George Morton'un kafatası ölçümleriyle farklı ırkların beyin hacimlerini karşılaştırdığı çalışmalar, Gould'un en çok ele aldığı örneklerden biri. Morton, beyazların daha büyük beyin hacmine sahip olduğunu ve dolayısıyla daha zeki olduğunu iddia etmişti. Gould, Morton'un verilerini yeniden analiz ettiğinde, bu sonuçların ön yargılar doğrultusunda manipüle edildiğini, ölçümlerin sistematik olarak önyargıları doğrulamak üzere kurgulandığını gösterir. Bu, bilim insanının veri toplarken ve analiz ederken tarafsız olamayabileceğini, bilimin de ideolojiyle iç içe geçebileceğini güçlü bir biçimde ortaya koyar. Gould kitabın ikinci yarısında, zeka testleri üzerinden yapılan sınıflandırmaları inceler. Alfred Binet'nin zeka testlerini eğitsel amaçlarla geliştirmesini olumlu bulan yazar, bu testlerin daha sonra ABD'de Lewis Terman gibi psikologlar tarafından kalıtsal zekayı ölçmek için yeniden yorumlanmasını ve bu yolla toplumun "üstün" ve "aşağı" bireyler olarak bölünmesini sert biçimde eleştirir. Özellikle 1. Dünya Savaşı sırasında Amerikan ordusunda uygulanan Army Alpha testleri, göçmenler ve azınlıklar hakkında aşağılayıcı sonuçlar doğurmuş; bu da göç yasalarının ırksal temelde yeniden şekillenmesine katkıda bulunmuş. Gould, bu testlerin yapısal önyargılar taşıdığını, sosyal koşulları ve kültürel farkları göz ardı ettiğini savunur.

Kitabın genel tonu polemiktir; çünkü Gould yalnızca yanlış yöntemleri değil, bu yöntemlerin ardındaki ahlaki sorumsuzluğu da açığa çıkarmak ister. Ona göre "zeka" gibi karmaşık ve bağlamsal bir niteliği basit bir sayıya indirgemek, insanı insan yapan çeşitliliği, çevresel etkileri, toplumsal bağlamları yok saymak demektir. Kitap boyunca Gould'un tezi nettir: İnsanların yetenekleri tek bir ölçü birimine indirgenemez; biyolojik farklılıklar üzerinden sosyal eşitsizlikleri meşrulaştırmak bilimsel değil, politik bir tercihtir. Bu kitap, sadece bilim tarihine dair bir inceleme değildir; aynı zamanda günümüzde hala süren eşitsizliklerin nasıl bilimsel söylemlerle desteklenebildiğini, bilimsel yöntemin ne kadar dikkatli ve eleştirel kullanılması gerektiğini gösteren güçlü bir uyarıdır. Gould, okuru yalnızca bilgilendirmez, aynı zamanda bilim karşısında daha dikkatli ve etik sorumluluk taşıyan bir pozisyona davet eder, o yüzden çok sevdim.