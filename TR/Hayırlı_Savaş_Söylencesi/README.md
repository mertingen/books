## Hayırlı Savaş Söylencesi - Jacques Pauwels

Kitapta, 2. Dünya Savaşı'nın liberal demokrasiler tarafından yürütülmüş "özgürlük ve demokrasi savaşı" olarak sunulmasına eleştirel bir perspektiften yaklaşılıyor. Pauwels, savaşın resmi anlatısında yer alan "iyi" müttefikler ile "kötü" faşistlerin karşı karşıya geldiği basit hikayeyi sorguluyor. Ona göre savaş, yalnızca faşizmin yenilgiye uğratılması için verilmiş bir mücadele değil; Batı'nın kendi sınıfsal ve emperyal çıkarlarını koruma, Sovyetler'in ilerlemesini sınırlama ve savaş sonrasında yeni bir dünya düzeni kurma çabasının da bir parçasıydı. Yani "hayırlı savaş" anlatısı, savaşın gerçek sınıfsal ve jeopolitik dinamiklerini örtbas eden bir ideolojik maske işlevi görüyor.

Özellikle savaş öncesi dönemde Batı'nın faşizme karşı tavrı mercek altına alınıyor. Büyük sermaye çevrelerinin ve siyasal elitlerin, faşizmi sosyalizme karşı bir barikat olarak gördüklerini, bu nedenle Hitler Almanyası ve Mussolini İtalya'sına uzun süre göz yumduklarını bu ülkeler yapılan yatırımlarla kanıtlıyor. Pauwels, Nazilerin iktidara gelişinde Alman sermayesinin rolüne, Britanya ve ABD'nin başlangıçta faşizme karşı kayıtsız kalmasını vurguluyor. Batı'da savaşın gerçekten ciddiye alınması, ancak Sovyetler Birliği'ni güçlendiren bir dinamik ortaya çıktığında ve faşizm artık Batı'nın kendi çıkarlarını da tehdit etmeye başladığında gerçekleşiyor. Bu durum, savaşın "özgürlük için bir haçlı seferi"nden çok, kapitalist düzenin devamını garanti altına alma çabasına işaret ediyor.

Pauwels ayrıca savaşın gidişatında Sovyetler Birliği'nin oynadığı belirleyici rolün resmi anlatılarda nasıl geri plana itildiğini de gösteriyor. Stalingrad ve Kursk gibi dönüm noktaları, Sovyet halkının muazzam fedakarlıkları, Nazizmin yenilgisinde asıl belirleyici olan Doğu Cephesi'nin ağırlığı, Batı'da çoğu zaman görmezden geliniyor. Bunun yerine, Normandiya çıkarması gibi olaylar merkeze alınıyor ve "Batı demokrasileri Avrupa'yı kurtardı" söylemi besleniyor. Pauwels, bu seçici tarih yazımının, Soğuk Savaş boyunca Sovyetler'i şeytanlaştırmaya ve Batı'nın kendi meşruiyetini pekiştirmeye hizmet ettiğini ileri sürüyor. Savaş sonrasında ortaya çıkan dünya düzeni de kitapta geniş yer buluyor. ABD'nin savaştan ekonomik olarak güçlenerek çıkması, Avrupa'nın yeniden inşası sürecinde Marshall Planı aracılığıyla bağımlı hale getirilmesi ve NATO gibi kurumlarla Batı blokunun sağlamlaştırılması, "hayırlı savaş" mitinin üzerine inşa edildi. Pauwels, savaşın aslında emperyalist güçlerin yeni bir paylaşım mücadelesi olduğunu, bu mücadelede işçi sınıfının ve sömürge halklarının çıkarlarının göz ardı edildiğini belirtiyor. Böylece 2. Dünya Savaşı, resmi tarih yazımında "faşizme karşı zafer" olarak kutsanırken, gerçekte kapitalist düzenin devamı ve Batı hegemonyasının güçlenmesiyle sonuçlanan bir süreç olarak ortaya konuyor.