## Yunanlar - Humphrey Davy Findley Kitto

Antik Yunan uygarlığını tek başına tarihsel bir olaylar zinciri olarak değil, benzersiz bir insanlık deneyimi olarak ele alan klasik bir eser. Kitto, Yunanların, Doğu'nun eski ve yüksek medeniyetleri arasında, sayıca az, güç bakımından mütevazı ve örgütsel olarak dağınık bir halk olmasına rağmen, insan hayatının amacına dair tamamen yeni bir anlayış geliştirdiğini anlatıyor. Bu anlayış, bireyin yetkinliğini, aklın özgür kullanımını ve toplumu bir bütün olarak mükemmelleştirmeyi merkeze almakta. Örneğin, Kitto'ya göre Yunanlar, tragedyalarıyla insan kaderinin kırılganlığını ve tanrıların öngörülemez gücünü kabul ederken, aynı zamanda bireyin kalitesinin başarıdan daha önemli olduğunu gösterirle. Şiddet ve pervasızlığın felakete yol açacağını, bunun da masumları etkileyeceğini Homeros'tan başlayarak tragedyacılara kadar uzanan eserlerde işlerler. Kitap, Yunan coğrafyasının ve Homeros'un etkisiyle başlıyor. Dağlık ve denizle çevrili arazi, bağımsız şehir devletleri olan "polis"lerin oluşumunu teşvik etmiştir. Kitto, polis kavramını kitabın kalbi olarak görmekte. Bu, sadece bir şehir değil, vatandaşların özgürce katıldığı, ortak iyiyi amaçlayan bir yaşam biçimidir. Atina örneğinde, beşinci yüzyılın altın çağını anlatırken Perikles dönemi demokrasisini över. Sıradan vatandaşların mecliste karar alma sürecine doğrudan katılımını, donanma zaferlerini ve Pers savaşlarındaki birliği örnek verir. 

Marathon ve Salamis zaferleri, Yunanların disiplinli ama özgür ruhunu simgelemekte. Kitto, bu savaşlarda Yunanların bireysel cesaretle kolektif dayanışmayı birleştirdiğini, Spartalıların katı disiplinini ise Atinalıların yaratıcı özgürlüğüne tercih etmediğini belirtir. Ancak polis'in çöküşünü de dürüstçe ele alır: Peloponnesos Savaşı'ndaki iç çekişmeler, imparatorluk hırsı ve kölelik gibi kusurlarla, bu ideal yapının nasıl zayıfladığını Thukydides'in tarihinden alıntılarla gösterir. Kitto'nun en etkileyici bölümleri, Yunan zihnini, mitolojiyi ve dini incelerken ortaya çıkıyor bu kitapta. Yunanlar, mitleri rasyonel bir çerçevede yeniden yorumlamışlardır. Tanrılar insan gibi tutkulu ve kusurludur, bu da tragedyaların temelini oluşturur. Aiskhylos, Sophokles ve Euripides'in eserlerinden örnekler vererek, Yunan tragedyalarının kader, adalet ve insan sınırı temalarını nasıl derinleştirdiğini anlatır, örneğin Orestes'in intikam döngüsü veya Prometheus'un isyanı gibi. Felsefede ise Sokrates ve Platon üzerinden, akılcı sorgulamanın doğuşunu gösterir. Yunanların doğayı açıklamak için mit yerine mantık arayışını, Thales gibi İonyalı düşünürlerin su veya hava gibi ilk maddeleri önermesiyle örneklendirir. Hayat ve karakter bölümünde ise günlük yaşamı canlandırır: Homeros'ta kahramanların bol et yiyişi ile klasik dönemde balığın lüks oluşu arasındaki farkı, toplumsal değişimi göstermek için kullanır. Kadınların sınırlı rolünü, köleliğin varlığını gizlemeden ama Yunanların denge ve ölçü arayışını ön plana çıkarır. Sonuçta Kitto, Yunanların mirasının, modern dünyadaki konfor ve teknolojik ilerlemeye rağmen, bireysel erdem ve akıl özgürlüğünde yattığını savunur. Bu miras, tragedyaların öğrettiği gibi, insan zayıflığının ve tanrıların (ya da kaderin) gücünün değişmezliğini hatırlatır.