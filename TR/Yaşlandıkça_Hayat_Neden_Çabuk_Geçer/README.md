## Yaşlandıkça Hayat Neden Çabuk Geçer - Douwe Draaisma

Otobiyografik belleğin zaman algımızı nasıl şekillendirdiğini, bilimsel vakalar, tarihsel örnekler ve günlük deneyimlerle anlatıyor. Kitap, çocuklukta bir yaz tatilinin sonsuz gibi uzayıp giderken, yetişkinlikte yılların sanki parmakların arasından kayıp gittiği hissini sorguluyor. Yazar, bu hızlanma yanılsamasının temelinde belleğin işleyişinin yattığını savunuyor. Yeni deneyimler azaldıkça, rutinler çoğaldıkça beyin yeni anı noktaları oluşturmuyor ve geriye bakıldığında o dönemler seyrek işaretlerle dolu boş bir alan gibi görünüyor, dolayısıyla kısa algılanıyor. Örneğin, çocukken bir ayın çok uzun gelmesinin nedeni, o dönemde neredeyse her gün yeni bir şey öğreniyor, yeni kokular, yüzler, oyunlar keşfediyor olmamız. Her deneyim belleğe güçlü bir iz bırakıyor ve zaman o izlerle dolu dolu geçiyor. 

Yetişkinlikte ise aynı iş, aynı yol, aynı akşam yemekleri tekrarlandıkça yeni anı oluşmuyor. Bir yıl, çocukluktaki bir aya dönüşüyor çünkü geriye dönüp baktığımızda hatırlanacak pek az farklı olay var. Draaisma bu durumu kum saati metaforuyla açıklıyor. Gençken kum taneleri yavaş yavaş düşerken her biri fark ediliyor, yaş aldıkça kum hızla akıyor gibi geliyor çünkü taneler artık tek tek değil toplu halde algılanıyor. Kitapta dejavu deneyimlerinden örnekler vererek belleğin zamanı nasıl esnettiğini gösteriyor. Birdenbire "bunu daha önce yaşadım" hissi geldiğinde beyin sanki o anı yanlış zamanda yerleştiriyor ve zamanın akışı kısa süreliğine bozuluyor. Yakın ölüm deneyimlerinde hayatın film şeridi gibi göz önünden geçtiği anlatıları da inceliyor. Bu anda beyin tüm önemli anıları hızla tararken, zaman aşırı yoğunlaşıyor ve saniyeler içinde ömür boyu yaşanmış gibi hissediliyor. Yine Proust'un madlen kurabiyesiyle tetiklenen istem dışı hatırlamaları "Proust fenomeni" olarak ele alıyor. Sıradan bir koku veya tat, yıllardır erişilemeyen çocukluk anılarını birden canlandırıyor ve o uzak geçmiş sanki dün yaşanmışçasına taze geliyor, bu da yaşlandıkça uzak anıların yakın geçmişten daha canlı hissedilmesine yol açıyor.Draaisma ayrıca "aptal dahi" sendromu olan kimselerin inanılmaz bellek kapasitelerini örnek vererek, belleğin sıradan insanlarda nasıl seçici ve unutkan olduğunu vurguluyor; normalde beyin istenmeyen, travmatik ya da önemsiz detayları silerken, bu kişilerde her şey olduğu gibi kalıyor ve bu da zamanı bambaşka bir yoğunlukta yaşamalarına neden oluyor. Sonuçta kitap, zamanın objektif hızının değişmediğini ama belleğimizin geçmişimizi yeniden inşa ederken bize bu hızlanma yanılsamasını sunduğunu, dolayısıyla hayatı daha dolu yaşamak için yeni deneyimlere, farklı rutin kırmalara ihtiyaç duyduğumuzu hissettiriyor. Yoksa yıllar, içleri boşaldıkça daha da çabuk akıp gidiyor.