## Goya - Tzvetan Todorov

Yalnızca büyük İspanyol ressam Francisco Goya'nın sanatsal üretimini değil, aynı zamanda onun yaşadığı çağın ruhunu, psikolojik kırılmalarını ve toplumsal dönüşümlerini de derinlemesine analiz eden felsefi ve kültürel bir inceleme. Todorov bu kitabı bir sanat tarihçisi gibi değil, bir düşünür ve kültürel eleştirmen gözüyle kaleme almış. Amacı, Goya'nın eserlerini yalnızca estetik bağlamda değil, aynı zamanda etik, politik ve varoluşsal boyutlarıyla anlamak. Goya'nın sanatı, Todorov'a göre yalnızca güzelliği değil, insan ruhunun karmaşıklığını ve tarihin karanlık yüzünü de görünür kılması. Kitapta Todorov, Goya'nın yaşamını üç ana döneme ayırarak inceler: ilk gençlik döneminde saray ressamı olarak yaptığı neşeli ve hafif eserler; ardından gelen aydınlanmacı ruhla yoğrulmuş, ama giderek kararan tablolar; ve son olarak, sanatçının sağırlığının ardından içine kapanarak yaptığı "Kara Resimler" (Pinturas Negras). Bu dönemler Goya'nın kişisel trajedileriyle, İspanya'nın siyasi çalkantılarıyla ve Aydınlanma'nın hem umut veren hem de yıkıcı sonuçlarıyla doğrudan ilişkili. Örneğin "3 Mayıs 1808" adlı tablosunda Goya, İspanyol halkının Napolyon ordusu tarafından katledilmesini hiçbir idealize etme çabası gütmeden, doğrudan ve sarsıcı bir biçimde aktarıyor. Bu eser, sanat tarihinde ilk kez bir savaş kurbanını kahraman değil, acı çeken bir insan olarak resmeder.

Dikkat çeken yönlerden biri de Goya'nın sağırlığıyla yaşadığı içsel dönüşümü incelemesi. Goya'nın sağır oluşu, onu dış dünyadan koparırken iç dünyasına yönelmesine neden olur. Bu dönem eserlerinde grotesk figürler, hayaletler, iblisler ve kabuslar ön plana çıkar. "Uyku, Akılın Canavarlarını Doğurur" adlı gravürü, sadece bireysel bir korkunun değil, aynı zamanda aklın denetimini kaybetmiş bir toplumun alegorisi. Todorov, bu eseri analiz ederken Aydınlanma düşüncesine karşı eleştirel bir mesafeyle yaklaşır: Akıl yüceltilmeli ama onun mutlaklığı da sorgulanmalıdır.

Goya'nın sanatını modern bireyin trajedisinin bir anlatımı olarak görüyor. Goya, ne inançlı bir dindardır, ne de bütünüyle umut dolu bir ilerlemeci. Onun eserleri, insanın hem kötülüğe hem iyiliğe yatkınlığını, bireyin yalnızlığını ve özgürlüğün bedelini işler. Bu bağlamda Todorov, Goya'nın sanatını Dostoyevski ya da Kafka gibi büyük yazarların eserleriyle kıyaslar; çünkü Goya da insan doğasının karanlık yönlerine ışık tutar. Todorov bu kitabı, Goya'yı anlamak kadar, kendimizi ve modern dünyayı anlamak için yazmıştır. Sanatın yalnızca estetik bir nesne değil, aynı zamanda bir düşünme biçimi, bir tanıklık ve direniş aracı olduğunu vurgular.








