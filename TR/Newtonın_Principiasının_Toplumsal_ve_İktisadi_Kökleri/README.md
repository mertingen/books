## Newton'ın Principia'sının Toplumsal ve İktisadi Kökleri - Boris Hessen

Bilim tarihine tarihsel materyalist bir gözle yaklaşan en önemli metinlerden biri. Hessen, Newton'un meşhur "Principia Mathematica" adlı eserinin yalnızca saf düşüncenin ürünü olmadığını, 17. yüzyıl İngiltere'sindeki toplumsal ve iktisadi koşulların doğrudan etkisiyle şekillendiğini savunuyor. Ona göre, bilimsel fikirler kendi başına boşlukta doğmaz. Üretim tarzı, toplumsal ihtiyaçlar ve sınıfsal ilişkiler bilimsel araştırmaların yönünü belirler. Eserde özellikle İngiltere'de kapitalizmin yükseliş süreci ayrıntılı biçimde incelenmekte. 16. ve 17. yüzyıllarda deniz ticareti, maden işletmeciliği, top dökümcülüğü, su makineleri, navigasyon teknikleri ve tarımda verimlilik arayışları gibi alanlarda ortaya çıkan pratik ihtiyaçların Newton'un çalışmalarıyla doğrudan bağlantılı olduğunu gösteriyor. Örneğin, gemicilik ve deniz ticareti için gök cisimlerinin hareketlerini anlamak, maden işletmeciliğinde mekanik ilkelerden yararlanmak, topçu birliklerinde balistik hesaplamalar yapmak zorunlu hale gelmişti. Bu ihtiyaçlar Newton'un hareket yasaları ve evrensel çekim teorisiyle buluşarak bilimsel bir çerçeve kazandı.

Hessen'in önemli bir vurgusu da Newton'un teorik başarısının, dönemin toplumsal koşullarında pratik bir işlev görmesidir. Newton'un evreni mekanik yasalarla açıklayan modeli, yalnızca doğa bilimlerinde devrim yaratmakla kalmadı, aynı zamanda yükselen burjuvazinin dünyayı rasyonel, hesaplanabilir ve denetlenebilir bir sistem olarak kavrayışını da meşrulaştırdı. Dolayısıyla Principia, yalnızca fizik tarihi açısından değil, toplumsal düşünce tarihi açısından da kritik bir dönüm noktasıdır. Bu eserde ayrıca "bilim ve teknoloji" ilişkisi net bir şekilde ortaya konur. Hessen, Newton'un çalışmalarının kökeninde soyut bir meraktan ziyade doğrudan üretim sürecinden gelen sorunların bulunduğunu belirtir. Bu yaklaşım, bilim tarihini yalnızca "büyük dahilerin keşifler zinciri" olarak değil, toplumsal koşulların ve maddi üretim ilişkilerinin belirlediği bir süreç olarak anlamamızı sağlar.

Hem Newton'un çağını hem de bilimin toplumsal temellerini anlamak için güçlü bir tarihsel materyalist çerçeve sunuyor. Newton'un yasaları gökten inmiş evrensel hakikatler değil, belirli bir dönemin sınıfsal ve ekonomik ihtiyaçlarına cevap veren ürünler olarak ele alınıyor. Böylece Hessen, bilimi tarihselleştirir, onu iktisadi ve toplumsal ilişkilerden koparılmış soyut bir alan olmaktan çıkarıp insanın üretim ve yaşam pratiğiyle bütünleştirir.