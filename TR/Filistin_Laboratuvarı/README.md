## Filistin Laboratuvarı - Antony Loewenstein

İsrail'in Filistin topraklarında geliştirdiği kontrol mekanizmalarını ve güvenlik teknolojilerini ele alarak bu deneyimlerin nasıl küresel bir satış ve pazarlama yöntemi olarak kullandığını resmediyor. Askeri, politik ve ekonomik egemenliğini sağlamak için uyguladığı baskı ve izleme yöntemlerini, dünyadaki diğer otoriter rejimlere ilham veren bir laboratuvar gibi kullanıldığını anlatmakta. Özellikle Batı Şeria ve Gazze'de uygulanan yoğun gözetim teknolojilerinin, duvarların, kontrol noktalarının ve kitlesel gözaltıların uluslararası güvenlik endüstrisinde nasıl bir rol oynadığını okurken tüyleriniz ürperecek. Yazara göre, bu bölgedeki deneyim, İsrail'in dünya çapındaki güvenlik ihracatıyla bir araya gelerek, askeri ve güvenlik teknolojilerinin en ileri düzeyde test edildiği bir model oluşturuyor.

Ayrıca, Filistin'deki durumun teknoloji şirketleri için devasa bir laboratuvar işlevi gördüğünü gerçek olaylar üzerinden anlatmakta. Kitlesel gözetim, drone teknolojisi, yüz tanıma ve hatta kalabalık kontrol yöntemleri gibi teknikler burada test edildikten sonra uluslararası pazarlara sunulmakta. Bu bağlamda, kitabın öne çıkardığı en önemli noktalardan biri, devletler arası güvenlik iş birliklerinin nasıl Filistin'deki insan hakları ihlallerine göz yumduğudur. İsrail'in, Filistin topraklarında denediği yöntemleri dünya çapındaki güvenlik şirketlerine pazarlaması ve küresel otoriter yönetimlere model olması, kitlesel gözetimin ve militarize güvenliğin nasıl normalleştiğini gösteriyor.

Bana göre bu kitap sadece İsrail-Filistin meselesine dair bir inceleme değil; aynı zamanda küresel güvenlik devletinin nasıl Filistin gibi yerlerde doğup yayıldığını ortaya koyan bir eleştiri. Loewenstein, bu laboratuvarın dünya genelinde baskıcı sistemler için bir örnek oluşturduğunu ileri sürerek, özellikle Filistinlilerin deneyimlerinin hem politik hem de ticari bir meta haline geldiğini iddia ediyor. Böylece küresel bir perspektiften baskıcı sistemlerin yükselişi ve direniş ihtiyacını gözler önüne geliyor.











