## Borç - David Graeber

Borç kavramının tarih boyunca nasıl şekillendiğini ve toplumsal yapıları nasıl derinden etkilediğini inceliyor. Kitabı okurken, borcun sadece ekonomik bir ilişki olmadığını, aynı zamanda ahlaki, siyasi ve toplumsal bağlamlara derinlemesine nüfuz ettiğini görüyorsunuz. Graeber'in antropolog kimliği sayesinde, borcu yalnızca modern kapitalist sistemin bir parçası gibi görmekten çıkıp, kabile toplumlarından imparatorluklara, dini yapılardan modern ulus-devletlere kadar uzanan geniş bir tarihsel yelpazede değerlendirme fırsatı buluyorsunuz. Kitap, "önce para vardı, sonra ticaret, sonra kredi" şeklindeki klasik anlatıyı ters yüz ediyor. Aksine, kredi ve borç ilişkileri paradan çok daha önceye dayanıyor; hatta para, çoğu zaman borç sistemlerini yönetmek için bir araç olarak ortaya çıkıyor. Kitapta örnek olarak Mezopotamya toplumlarını ele alıyor Graeber. Bu toplumlarda borçlar belirli aralıklarla siliniyor, çünkü toplumun düzeni için borcun sınırsız bir şekilde birikmesine izin vermek felaketle sonuçlanabiliyor. "Borç affı" kralın sorumluluğundaydı ve bu affın amacı, toplumun yeniden dengelenmesiydi. Bugünle kıyaslandığında bu uygulama oldukça radikal görünüyor; çünkü günümüz dünyasında borç kutsal bir yükümlülük, adeta ahlaki bir zorunluluk haline gelmiş durumda. Oysa borç, tarih boyunca hem toplumsal uyumu sağlayan bir araç olmuş, hem de bu uyumu bozan bir güç. Graeber, borcun zamanla nasıl kutsallaştığını ve sonunda şiddetle desteklenen bir sömürü biçimine dönüştüğünü anlatıyor bu kitapta.

İlerleyen bölümlerinde, borç ilişkilerinin kölelikle olan bağını da açığa çıkarıyor. Roma İmparatorluğu'ndan Orta Çağ'a, oradan da sömürgecilik dönemine kadar, borç genellikle özgürlüğün kaybıyla sonuçlanıyor. İnsanlar, borçları yüzünden köleleştiriliyor, ailelerinden koparılıyor, hatta bedenleri bile borcun teminatı haline geliyor. Modern dünyada fiziksel kölelik yerine finansal kölelik hakim. Bugün bireyler, şirketler, hatta devletler borçla çevrili durumda ve bu borç, onları belirli davranış kalıplarına itiyor. IMF gibi kuruluşlar üzerinden gelişmekte olan ülkelerin nasıl denetlendiğini düşündüğünüzde, Graeber'in ortaya koyduğu "borcun siyaseti" daha da berraklaşıyor.

Ekonomiye ve paraya bakışı kökten değiştiriyor modern insan için. Graeber, borcu sadece bir rakamdan ibaret görmüyor; onu, toplumsal ilişkilerin, eşitsizliklerin ve hatta insan doğasına dair inançların bir aynası gibi ele alıyor. Kitabı okurken, borcun aslında kimin kime ne borçlu olduğu sorusunu sürekli yeniden sormamı sağladı. Bu da doğal olarak, bugünkü dünya düzeninin ne kadar adil olduğu sorusunu gündeme getiriyor. Graeber'in de dediği gibi: "Borçlar ödenmelidir." düşüncesi, ne kadar masum görünürse görünsün, tarih boyunca en çok zulüm bu düşünceyle meşrulaştırıldı.