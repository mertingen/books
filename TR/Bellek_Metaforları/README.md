## Bellek Metaforları - Douwe Draaisma

Belleğin doğasını doğrudan tanımlamanın zorluğundan yola çıkarak, tarih boyunca filozofların, psikologların ve bilim insanlarının belleği anlamak için başvurduğu metaforları yani benzetmeleri inceliyor. Bellek soyut ve anlaması güç bir yeti olduğu için, insanlar onu hep dönemin teknolojileri ve araçlarıyla benzeştirerek açıklamaya çalışmış. Bu metaforlar bazen aydınlatıcı olmuş, bazen de düşünmeyi belirli yollara hapsetmiş. Antik Yunan'da Platon, belleği balmumu tablet üzerine basılan izlere benzetiyor. Duyularımızdan gelen izlenimler yumuşak, temiz bir balmumuna mühür gibi basılıyor, iyi bir belleğe sahip olmak, balmumunun ne çok sert ne çok yumuşak, tam doğru kıvamda olması demek. Biraz sonra aynı balmumu tekrar kullanılabiliyor, eski izler siliniyor ya da üstüne yenileri yazılıyor. Bu da unutmanın ve yeniden öğrenmenin mekanizmasını çağrıştırıyor. Ortaçağ ve Rönesans'ta ise bellek, iç saraylar ya da bellek tiyatroları olarak hayal ediliyor. Kişi, hatırlamak istediği şeyleri devasa bir hayali yapıda, odalarda, koridorlarda, raflarda ya da sahnelerde yerleştiriyor. Yürürken o yerlere gidip eşyaları, imgeleri geri çağırıyor. Bu sistematik yöntem, bilgiyi mekansal olarak düzenleyerek ezberlemeyi kolaylaştırıyor ama aynı zamanda belleğin ne kadar mimari ve teatral bir tasarım gerektirdiğini gösteriyor.

19.yüzyıla gelindiğinde fotoğraf makinesi devreye giriyor ve bellek ışığa duyarlı bir levha ya da kimyasal fotoğraf plağı gibi görülüyor. Her deneyim anında beyinde silinmez bir iz bırakıyor, tıpkı ışığın gümüş tuzlarına etki etmesi gibi. Bu metafor, "fotografik bellek" kavramını doğuruyor. Bazı dahilerin her gördüğünü kusursuzca hatırladığına dair iddialar bu dönemde yaygınlaşıyor. Ancak Draaisma, bu idealize edilmiş imgenin gerçek insan belleğinin seçici, bulanık ve yeniden yapılandırıcı doğasıyla ne kadar çeliştiğini de vurguluyor. 20. yüzyılda ise bilgisayar ve bilgi işlem modeli hakim oluyor. Bellek, verilerin kodlandığı, depolandığı, çağrıldığı bir sistem haline geliyor. Giriş-çıkış, kısa/uzun süreli bellek ayrımı, hatta "enformasyon işleme" paradigması bu metaforun ürünleri. Daha sonra hologram metaforu geliyor. Bellek, lazerle oluşturulmuş bir holografik plaka gibi, her parçası bütünü taşıyor. Bir bölüm zarar görse bile görüntü kaybolmuyor, sadece biraz bulanıklaşıyor. Bu, belleğin dağılmış, bütünsel yapısını açıklamaya çalışıyor.

Bu metaforların sadece süs olmadığını, bilimsel teorileri şekillendirdiğini, bazen yanlış yola sürüklediğini ama çoğu zaman yeni keşiflere kapı açtığını unutmamak gerek. Freud'un mistik yazı tahtasından nöral ağlara, balmumundan bilgisayara uzanan bu tarih, belleğin hep dönemin en ileri teknolojisiyle özdeşleştirildiğini ama hiçbir metaforun tam olarak yetmediğini ortaya koyuyor. Sonuçta bellek, ne salt bir depo ne salt bir kayıt cihazı. Sürekli yeniden yazılan, silinen, dönüştürülen, insani bir süreç olarak kalıyor. Kitap, bu metafor makinesinin hem kısıtlayıcı hem de yaratıcı yönünü gösteriyor.