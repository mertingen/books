## Ortaçağ Tarihi - Agibalova & Donskoy

Kitap, yaklaşık 5. yüzyıldan 17. yüzyılın ortalarına kadar olan dönemi sade, akıcı ve ideolojik çerçeveye oturtulmuş bir üslupla anlatıyor. Fakat bu ideolojik ton, okuyucu için çok ağır gelmiyor çünkü yazarlar daha çok sınıf mücadelesi temasını olayların içine serpiştirerek işliyor, doğrudan propaganda yapmıyor. Batı Roma İmparatorluğu'nun 476'da yıkılmasıyla başlıyor ve hemen ardından "barbar krallıklar" dönemini işliyor. Frank Krallığı'nın kuruluşu, Clovis'in vaftiz edilişi, Charles Martel'in 732 Poitiers Savaşı'nda Arap ilerleyişini durdurması gibi olaylar ele alınıyor. Ardından Şarlman'ın 800 yılındaki imparatorluk tacını giymesi, feodal parçalanma ve senyör-vassal ilişkileri çok net şemalarla açıklanıyor. İnsanın zihninde, derebeylik sisteminin hiyerarşisi kolayca canlanmakta. Köylülerin toprağa bağlı serf oluşu, angarya yükümlülükleri, manorial sistem gibi konular, dönemin günlük hayatını somutlaştıran örneklerle (mesela bir köylünün haftalık çalışma günleri, senyörün şatosunda yapılan ziyafetler) veriliyor.

Bizans bölümü de kitabın güçlü yanlarından biri. Justinianus'un yasaları, Ayasofya'nın inşası, 626 ve 717-718'deki Arap kuşatmalarının püskürtülmesi, ikonoklazm mücadelesi ve 1204'teki IV. Haçlı Seferi'nin Konstantinopolis'in Latinler tarafından yağmalanması dramatik bir üslupla anlatılıyor. Özellikle 1453'teki Osmanlı fethine kadar Bizans'ın "son kalesi" olarak direnişi, herkese heyecan verici gelir bana göre. Arap Halifeliği'nin yükselişi ise bilim ve kültür vurgusuyla işlenmekte Bağdat'taki Beytü'l-Hikme (Bilgelik Evi), Harun Reşid dönemi, Endülüs Emevileri'nin Kurtuba'daki kütüphaneleri, İbn-i Sina, El-Biruni gibi isimler sık sık örnek verilir. Kitap, "Araplar Avrupa'ya bilim ve felsefe taşırken, Avrupa karanlık içinde debeleniyordu" mesajını verir ama bunu abartmadan, ölçülü bir şekilde yapar. Avrupa'da feodalizmin olgunlaştığı 11-13. yüzyıl bölümü oldukça renkli. Haçlı Seferleri'ne geniş yer ayrılıyor: 1. Haçlı Seferi'nin başarıları, Selahaddin Eyyubi'nin Hittin Zaferi (1187) ve Kudüs'ün geri alınışı, 4. Haçlı Seferi'nin sapkınlaşması... Yazarlar, seferleri "papanın ve şövalyelerin sömürü aracı" olarak nitelendiriyor ama aynı zamanda Doğu ile Batı arasındaki kültürel alışverişi de vurguluyor. 

Ortaçağ şehirlerinin yükselişi, lonca teşkilatı, Hansa Birliği, fuarlar, komün hareketleri (Flanders, Lombardiya) ve burjuvazinin doğuşu, sınıf mücadelesi perspektifinden anlatılmakta. 1358 Jacquerie köylü ayaklanması, 1381 Wat Tyler İsyanı, Husçular hareketi gibi olaylar örneklerle detaylandırılıyor ki benim en sevdiğim kısımlar buralardı. Kitap, "feodal düzenin çatlakları" temasını bu halk hareketleriyle çok çarpıcı biçimde gösteriyor. Kültürel konular da ihmal etmiyor: Romanesk ve Gotik üslup farkları, Notre-Dame Katedrali'nin inşaat süreci, üniversitelerin (Bologna, Paris) kuruluşu, skolastik felsefe ile Thomas Aquinas, şövalye edebiyatı (Roland'ın Şarkısı, Tristan ve Isolde). Rönesans'a geçişte ise Giotto, Petrarca ve Boccaccio örnek gösterilerek "yeni bir çağın habercisi" olarak sunulur. Kitap, İngiltere'de Magna Carta (1215), Fransa'da Genel Meclis'in ilk toplantıları (1302), Almanya'daki prenslerin güçlenmesi gibi örneklerle merkezi krallıkların doğuşunu anlatır ve 1640 İngiliz Devrimi'ne kadar uzanarak Erken Yeni Çağ'a yumuşak bir geçiş yapar. Son sayfalarında "feodalizmin çözülüşü ve kapitalizmin doğuşu" vurgusuyla biter. Kısaca Agibalova-Donskoy, ideolojik çerçevesine rağmen, olayları kronolojik olarak düzenli, bol örnekle ve dönemin atmosferini hissettirerek anlatan, hala rahat okunan, pedagojik açıdan başarılı bir klasik ortaçağ kitabı.

