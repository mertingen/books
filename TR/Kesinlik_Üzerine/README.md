## Kesinlik Üzerine - Ludwig Wittgenstein

Bilgi, inanç ve kesinlik kavramlarını derinlemesine sorgulayan bir eser. G.E. Moore'un "Elim var" gibi önermeler üzerinden bilgiye dayalı kesinlik arayışına eleştirel bir yaklaşım getiriyor. Moore'un, dış dünyanın varlığı gibi temel önermeleri şüpheye yer bırakmayacak şekilde bilgi olarak savunması, Wittgenstein'ın bakış açısıyla çelişiyor. Ona göre bu tür önermeler bilgi değil, dünya tasavvurumuzu oluşturan dil oyunlarının bir parçasıdır. Şüphe ve bilginin anlam kazanabilmesi, belirli bir bağlamın varlığına bağlıdır; bu bağlam ise zaten şüphe edilemez kabul edilen temel varsayımlara dayanır.

Wittgenstein'ın yaklaşımı, bilginin mutlak olmadığını, insani deneyimler, pratikler ve dil yoluyla anlam kazandığını ortaya koyar. "Dünyanın var olduğundan şüphe edemem çünkü şüphe duymak bile bu varsayım üzerine inşa edilir" düşüncesiyle kesinliklerin şüphe edilemez temeller olarak işlev gördüğünü vurgular. Bu kesinlikler sorgulanmaz değil; fakat onların sorgulanabilmesi, zaten belirli bir bağlam içinde gerçekleşir ve bu bağlamlar yaşamın pratiklerine dayanır. Wittgenstein'ın yaşamı da düşüncelerindeki dönüşümle uyum içinde. 1889'da Viyana'da doğmuş, zengin bir sanayici ailesinin çocuğu olarak farklı disiplinlerle ilgilenmiştir. Cambridge'de Bertrand Russell'ın rehberliğinde mantık ve felsefe alanında ilerleyerek 20. yüzyılın en etkili düşünürlerinden biri olmuş. Başta Tractatus Logico-Philosophicus ile dile getirdiği katı mantıksal görüşleri, daha sonraki eserlerinde yerini dilin çok boyutlu yapısına ve günlük yaşam pratikleri içindeki kullanımına bırakmış.

Kesinlik Üzerine, Wittgenstein'ın ölümünden sonra notlarından derlenen bir eser ve onun bilgi teorisi ile dil anlayışının son aşamasını yansıtmakta. Bu kitap, yalnızca felsefi bir metin değil, insan deneyiminin bilgi ile kurduğu temel ilişkiyi irdeleyen, çağımız için hala önemli sorular barındıran bir çalışma olarak değerlendirilebilir.
