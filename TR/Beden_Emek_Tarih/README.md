## Beden Emek Tarih - Gülnur Acar Savran

Feminizmin, Türkiye'deki en kapsamlı ve en özgün teorik metinlerinden biri. Yazar, klasik "üretim ilişkileri" ve "emek" kavramlarını beden politikalarıyla, cinsiyetlendirilmiş emekle ve kadınların tarihsel ezilmişliğiyle yeniden düşünmeyi öneriyor. Kitabın temel tezi şu: Kapitalizm yalnızca sınıfsal sömürüyle değil, aynı zamanda patriyarkal yapıların kapitalizmle iç içe geçmesiyle kendini yeniden üretir ve kadın bedeni bu yeniden üretim sürecinin hem aracı hem de temel mücadele alanıdır. Savran bu görüşünü, ev içi emeğin (ücretsiz ev emek), doğurganlığın, cinselliğin ve toplumsal cinsiyet rollerinin tarihsel-materyalist bir analizini yaparak temellendirmekte. Ev içi emeğin kapitalist üretim sürecindeki yerini tartışırken özellikle 1970'lerin "ev emekçilere ücret" kampanyasını (Wages for Housework) eleştirel bir süzgeçten geçiriyor. Savran'a göre ev kadınlarının emeği, kapitalizmin toplam artı-değer üretiminin vazgeçilmez bir parçasıdır çünkü işgücünün günlük ve kuşaktan kuşağa yeniden üretimini sağlar. Ancak bu emek, ücretli emeğin tersine görünmez kılınmış, doğal bir "kadınlık görevi" olarak kodlanmıştır. Aynı zamanda, ev içi emeğin ücretlendirilmesi talebinin kapitalizmi aşma potansiyelini sınırlı bulur çünkü bu talep patriyarkal işbölümünü ve kadının eve zincirlenmesini sorgulamak yerine, mevcut haliyle "değerlendirilmesini" ister. 

Savran burada daha radikal bir ufuk çiziyor, kadınların kurtuluşu, ev içi emeğin toplumsallaştırılması ve cinsiyetçi işbölümünün tamamen yıkılmasıyla mümkündür.Kitabın en çarpıcı bölümlerinden biri, doğurganlık ve nüfus politikaları üzerine olan kısım. Kapitalizmin farklı evrelerinde devletin kadın bedenine nasıl müdahale ettiğini gösteriyor burada. Sanayi devriminin ilk dönemlerinde işgücü ihtiyacı nedeniyle teşvik edilen yüksek doğurganlıktan, 20. yüzyıl emperyalist ülkelerinde "nitelikli nüfus" kaygısıyla uygulanan öjeni politikalarına, oradan da Türkiye gibi bağımlı kapitalist ülkelerde 1960'lardan itibaren dayatılan nüfus planlaması ve kürtajın araçsallaştırılmasına uzanan geniş bir tarihsel çizgi çiziyor. 1980'lerde Türkiye'de kürtajın yaygınlaştırılmasını "kadın hakları" söylemiyle meşrulaştıran politikaların, aslında ucuz ve esnek kadın işgücünün yaratılmasına hizmet ettiğini ortaya koyuyor. Böylece beden özerkliği mücadelesinin, sınıfsal bağlamından koparıldığında nasıl burjuvazinin elinde bir kontrol aracına dönüştürülebileceğini gösterir.Savran, cinselliği de tarihsel-materyalist bir çerçeveye oturtur. Heteroseksüelliğin zorunlu kılınmasını, kapitalizmin ve patriyarkanın ortak ihtiyacı olarak okuyor. Kadınların cinsel enerjisinin yalnızca erkeklere ve evliliğe yönlendirilmesi, ücretsiz ev emeğinin ve işgücünün yeniden üretiminin garantisidir. Lezbiyen varoluşu ise bu zinciri kıran, patriyarkal-kapitalist tahakkümü doğrudan tehdit eden bir politik pratik olarak değerlendirmekte. 

Gülnur Acar Savran, ne yanlış kavranmış Marksist indirgemeci yorumlarına ne de liberal ya da radikal feminizmin sınıftan bağımsız "kadın deneyimi" vurgusuna prim vermiyor. Kadınların ezilmişliğinin kökenini tarihin derinliklerine, sınıflı toplumların ortaya çıkışına kadar götürürken, kurtuluşu da ancak sosyalist bir devrimle mümkün görüyor. Kitap, 2000'lerin başında yayımlanmış olmasına rağmen, günümüzün bakım krizi tartışmalarından feminizm tartışmalarına, ekolojik yıkımdan anti-kapitalist feminist grevlere kadar pek çok güncel soruna hala en tutarlı teorik çerçeveyi sunan nadir çalışmalardan biri.

