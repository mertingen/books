## Kanunların Ruhu Üzerine - Montesquieu

Kapsamlı olmasına rağmen tam anlamıyla bitirilemeyen bir eser. Hem de Montesquieu, 1755 yılına kadar sürekli yazmış olmasına rağmen. Tarihteki en önemli eserler arasında yer almayı başarmış. İlk basımıyla birlikte, kitaba saldırılar ve eleştiriler gelmiş, özellikle din adamları tarafından yasaklanmış o dönemde. Ancak, Voltaire gibi önemli figürler Montesquieu'ya destek vermiş. Kitap, o dönemde Fransa'da büyük yankı uyandırmış ve halkın "özgürlük" bilincinin gelişmesine katkı sağlamış.

18.yüzyıl felsefesine ve dönemin Fransa'sındaki politik atmosfere bakıldığında, pozitivist düşüncenin egemen olduğu, hukuk ve sosyoloji gibi bilim alanlarının hızla geliştiği bir dönemden bahsediyoruz. Montesquieu, bu dönemin en ideal figürlerinden biri çünkü eserleri, pozitivist bir yaklaşımla olgulara, kavramlara ve gerçek olaylara yaklaşmakta. Aynı zamanda hukuk sosyolojisinin öncülerinden biri.
Montesquieu, toplumsal ahlak ve kültürün oluşumunda, örf, adet, din, gelenek gibi faktörlerin yanı sıra iklim ve kanunları da dikkate alır. Ancak, kanunların tek başına etkili olmadığını savunur ve bir bütünün parçası olarak görür. Eserin önemli bir bölümü, Monarşi, Cumhuriyet ve Despot rejimlerinin doğasını ele alarak yapılan değerlendirmeleri içermekte. Montesquieu'nun Cumhuriyetçi fikirleri ve Monarşi tanımları, toplumsal örneklerle desteklenerek sunuluyor. Bu noktada, günümüz Türkiyesi ile 18. yüzyıl Fransa'sı arasında paralellikler kurulabilir. Monarşik düzenlerdeki kanun koyucuların rolü ve demokratik cumhuriyetin getirdiği değişimler, eserinde detaylı bir şekilde ele alınmış. Ayrıca, din adamlarının Montesquieu'ya yönelik tepkilerinin altında yatan korkuyu anlamak mümkün. Cumhuriyet tanımı eksik olmasına rağmen, eser her yönden ilerici nitelikte. Günümüz dünyasında bile geçerliliğini koruyan bir yapıda. Bu nedenle, özellikle Türkiye insanı için önemli bir okuma metni bana göre. Üç farklı yönetim şekli olan cumhuriyet, monarşi ve diktatörlüğün, kanunlar üzerindeki etkilerini ve uygulanış biçimlerini incelerken toplumun genel yapısı, kanunların uygulanabilirliği ve doğuşu gibi pek çok konuya odaklanıyor. Kanunların oluşumunda, toplum yapısı, ticaret, coğrafya, din, yönetim şekli, iklim, gelenekler ve ekonomik durum gibi çeşitli faktörlerin etkilerini derinlemesine irdelemiş. Mısır, Çin, Yunan, Roma, Pers gibi tarih boyunca büyük uygarlıklar kurmuş toplumların kanunlara bakış açıları, uygulanış biçimleri, kanun koyucuların tutumları ve yönlendirici rolleri gibi konulara da detaylıca değiniyor kitapta.






