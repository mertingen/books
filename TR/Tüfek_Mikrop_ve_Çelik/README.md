## Tüfek, Mikrop ve Çelik - Jared Diamond

İnsanlık tarihini coğrafi ve çevresel faktörler üzerinden açıklayan iddialı bir çalışma. Diamond, Batı medeniyetlerinin dünya tarihindeki baskın konumunu ırksal ya da kültürel üstünlüklere değil, coğrafyanın sunduğu avantajlara dayandırarak, tarih boyunca farklı kıtalardaki toplumların neden farklı şekillerde geliştiğini bilimsel verilerle tartıştırıyor. İnsanlık için tarihin başladığı Afrika'daki evrimsel süreci ve bu kıtadan çıkış hikayesinden, modern çağlara kadar insan toplumlarının kaderini belirleyen en önemli unsurların gıda üretimi, hayvanların evcilleştirilmesi, mikropların etkisi ve teknolojik gelişmeler olduğunu öne sürüyor. Büyük uygarlıkların çıkış noktalarını açıklarken coğrafi determinizm yaklaşımını benimsemekte. Avrasya'nın, özellikle Bereketli Hilal bölgesinin, tarih boyunca büyük avantajlara sahip olduğunu gösteriyor. Bu bölge, buğday, arpa, mercimek, bezelye gibi besleyici ve verimli tarım ürünlerine ev sahipliği yaparken; sığır, koyun, keçi ve at gibi hayvanların evcilleştirilmesi burada yaşayan toplumlara büyük bir tarımsal ve askeri avantaj sağladı. Avrasya kıtası, doğu-batı ekseninde genişlediği için tarım teknikleri ve hayvanların farklı bölgelerde kolayca yayılmasına imkân tanımıştır. Buna karşın Afrika ve Amerika kıtaları kuzey-güney ekseninde uzandığı için iklim ve ekosistem farklılıkları nedeniyle tarım devrimi bu kıtalarda aynı hızla ilerleyememiş.

Mikropların tarih üzerindeki yıkıcı etkisini vurgulayan Diamond, Avrupalıların Amerika kıtasına getirdiği çiçek hastalığı, kızamık ve grip gibi bulaşıcı hastalıkların milyonlarca yerliyi nasıl yok ettiğini anlatmakta. Avrupa toplumları, çiftlik hayvanlarıyla iç içe yaşadıkları için zamanla bu hastalıklara karşı bağışıklık kazandılar. Ancak Amerika'daki yerli halklar, bu hastalıklarla daha önce hiç karşılaşmadıkları için nüfuslarının büyük bir kısmını kaybederek Avrupalı işgalcilere karşı koyamaz hale gelmişlerdir. Diamond, bunun, İspanyolların Aztek ve İnka imparatorluklarını kolayca fethetmelerinde tüfek ve çelik kılıçlardan bile daha etkili bir faktör olduğunu belirtiyor.

Teknolojik gelişmelere geldiğimizde ise Diamond, çeliğin, barutun ve yazının yayılmasını, toplumların ilerleme hızını belirleyen temel unsurlar olarak inceler. Avrasya kıtasındaki toplumlar, kaynaklarının bolluğu ve nüfus yoğunluğu sayesinde devletler, ordular ve karmaşık yönetim sistemleri geliştirirken, bu teknolojiler zamanla diğer bölgelere yayılmıştır. Ancak izole kalan bölgelerde teknolojik ilerleme sınırlı kalmış, özellikle Avustralya ve Polinezya gibi yerlerde büyük ölçekli devletler ortaya çıkamadı.

Tüfek, Mikrop ve Çelik, insan toplumlarının kaderini belirleyen ana etkenlerin doğuştan gelen zeka ya da kültürel farklılıklar değil, coğrafyanın sunduğu fırsatlar ve kısıtlamalar olduğunu savunarak, tarih yazımına farklı bir perspektif getiriyor. Biyoloji, coğrafya ve tarih disiplinlerini harmanlayan kapsamlı bir analiz sunarken, aynı zamanda tarih boyunca eşitsizliğin nasıl ortaya çıktığını anlamamıza yardımcı olmakta.