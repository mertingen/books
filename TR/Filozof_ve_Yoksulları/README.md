## Filozof ve Yoksulları - Jacques Ranciere

Batı felsefe tarihinin en temel ama en çok örtbas edilen meselelerinden birini masaya yatırıyor, felsefenin yoksullarla, yani emeğiyle geçinen, düşünme "zamanı" ve "lüksü" olmayan sınıflarla ilişkisi. Ranciere burada çok sert bir tez ortaya koyuyır. Büyük filozofların çoğu (Platon'dan Marx'a, Sartre'a kadar) yoksulları düşüncenin nesnesi yapar ama asla öznesi yapmaz. Onlar ya düşünemeyen varlıklar olarak küçümsenir ya da "kurtarılmayı" bekleyen acınası kitleler olarak sunulur. Felsefe, kendi ayrıcalıklı konumunu meşrulaştırmak için sürekli "yoksulların düşünemeyeceği" ön varsayımını üretir ve yeniden üretir. Kitap esas olarak dört büyük figür üzerinden ilerler: Platon, Marx, Sartre ve en çarpıcı şekilde Pierre Bourdieu. Platon bölümüyle başlar; Devlet'te zanaatkarların, neden filozof-kral olamayacağını anlatırken, aslında "bütün gün çalışan bir insanın akşama ruhu yorgun düşer, aklı başında düşünemez" önermesini kurar. Bu, felsefe tarihinin ilk "zaman ayrıcalığı" argümanıdır. Ranciere bunu çok zekice gösteriyor, zanaatkar düşünemez denirken aslında şudur söylenen: Bizim gibi bütün gün düşünme lüksü olmayan biri düşünemez. 

Marx bölümü ise daha acı vericidir. Marx proletaryayı tarihin öznesi ilan ederken bile, ona felsefi bilinç hediye edenin yine filozof olduğunu ima eder. Proleterin kendi başına kavrayamayacağı "bilimsel sosyalizmi ona öğreten bir "pedagog-filozof" figürüne ihtiyaç vardır. Sartre'ın "aydın" teorisi ve Bourdieu'nün "habitus" kavramı da aynı mantıkla eleştirilir. İşçi sınıfı kendi konumunu yanlış bilinçle kavrıyordur, doğru bilinç ise yine dışarıdan (aydın, sosyolog) gelecektir. Ranciere'in en sert eleştirisi Bourdieu'ye yönelir. Bourdieu'nün sosyolojisi, işçilerin neden "burjuva sanatını" anlamadığını, neden "meşru kültüre" yabancı kaldığını "bilimsel" bir kesinlikle açıklar. Ama Ranciere sorar, "peki bu işçiler kendi hayatları hakkında hiç düşünmüyorlar mı?" Kendi acıları, mücadeleleri, gündelik direnişleri üzerine hiç konuşmuyorlar mı? Bourdieu'nün "simgesel şiddet" teorisi, yoksulların bu kendi kendilerine düşünme, konuşma, estetik yargı üretme kapasitelerini tamamen yok sayar ve onları sosyoloğun bilimsel bakışının pasif nesnelerine indirger. Ranciere burada çok keskin bir cümle kurmakta; "Sosyolog, işçinin düşünmediğini söyleyerek kendi düşünme tekeline sahip çıkar."

Kitap boyunca tekrarlanan motif şudur: Felsefe (ve onun modern uzantıları) yoksulları düşüncenin dışına atarak kendi varoluşunu meşrulaştırır. Onlara acır, onları kurtarmaya çalışır, onlar adına konuşur ama asla onlarla eşit bir düşünce düzleminde karşılaşmaz. Ranciere'in projesi tam da bu "eşitlik varsayımı"nu yeniden gündeme getirmekte. Her insan düşünme, estetik yargı verme, politik özne olma kapasitesine sahiptir. 19. yüzyıl işçi şairleri, gece mektuplaşarak felsefe tartışan duvarcılar, kendi gazetelerini çıkaran proleterler. Rahatsız edici ama muazzam derecede ufuk açıcı bir kitap. Okurken sürekli kendi pozisyonunuzu, ayrıcalığınızı, "iyi niyetli" kurtarıcılıklarınızı sorgulamak zorunda kalıyorsunuz. Bu yüzden kolay bir okuma değil ama 21. yüzyılda hal" "eşitlik" diye bir derdi olan herkesin mutlaka karşılaşması gereken bir metin.