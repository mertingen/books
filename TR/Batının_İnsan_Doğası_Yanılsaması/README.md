## Batı'nın İnsan Doğası Yanılsaması - Marshall Sahlins

Batı düşüncesinin "insan doğası" olarak sunduğu bireyci, çıkarcı ve rekabetçi insan modelini kökten sorgulayan bir kitap. Sahlins'e göre bu anlayış, Batı'nın belirli tarihsel ve toplumsal koşullarının bir ürünü olup evrensel bir gerçeklik gibi sunulmuştur. Kitapta Thomas Hobbes, Thukydides ve John Adams gibi figürler üzerinden bu düşüncenin nasıl kurgulandığını gösterir. Örneğin, Hobbes'un insanı doğası gereği "kurt" olarak tanımlaması, ya da Thukydides'in Peloponez Savaşı anlatısında insanların sürekli çıkar çatışmaları içinde davranan varlıklar olarak tasvir edilmesi, Batı'nın insan anlayışının baştan itibaren şiddet, bencillik ve korku üzerine kurulduğunu gösterir. John Adams ise Amerikan siyasetinin kurucularından biri olarak, insanların tutkularının ve hırslarının dizginlenmesi gereken doğal eğilimler olduğu fikrini savunur. Bu isimlerin ortak noktası, toplumu ancak kontrol altına alınması gereken bir "doğa"ya sahip bireylerin oluşturduğu fikrine dayanmalarıdır.

Sahlins ise bu düşüncenin sadece Batı'ya özgü olduğunu, dünyanın geri kalanında insanın böyle anlaşılmadığını antropolojik örneklerle ortaya koyar. Örneğin, Polinezya veya Melanezya gibi toplumlarda birey, özerk bir varlık değil, ilişkilerin içinde tanımlanır. Kişilik, toplumsal bağlarla inşa edilir; armağan verme ekonomileri gibi yapılar ise bireyler arası rekabetten çok karşılıklılık, bağlılık ve sosyal denge yaratma üzerine kuruludur. Bu toplumlarda insan doğası, Batı'daki gibi "doğal olarak bencil" değil, "toplumsal olarak oluşan" bir şeydir.

Antik Yunan'da insanın doğasına dair tartışmaların merkezinde yer alan physis (doğa) ile nomos (kural, yasa, gelenek) ayrımı, kitabın temel tartışmalarıyla doğrudan bağlantılı. Physis, insanın evrensel ve değişmez özelliklerini; nomos ise toplumdan topluma değişen kültürel kuralları ve normları ifade eder. Sofistler bu ayrımı kullanarak, birçok ahlaki ve toplumsal değerin doğal değil, tarihsel ve kültürel olarak inşa edilmiş olduğunu savunmuşlardı. Sahlins de bu ayrımı sahiplenir ve Batı'nın bireyci insan anlayışının physis gibi sunulan bir nomos olduğunu gösterir: Yani doğalmış gibi yapılan, ama gerçekte tarihsel ve kültürel olarak inşa edilmiş bir insan modeli. Bu bağlamda, Antik Yunan'daki physis-nomos tartışması, insan doğasının evrensel mi yoksa toplumsal olarak mı belirlendiği sorusunu bugün hala canlı tutar ve Sahlins'in eleştirisinin felsefi köklerini de işaret eder. Sadece antropologlara değil, felsefeyle, siyasetle ve insan kavrayışıyla ilgilenen herkese seslenir. "İnsan doğası"nın aslında ideolojik bir araç olarak nasıl inşa edildiğini gösterir. Bugün hala bireyci liberal düşünce, Hobbesçu korku siyaseti ya da Adams gibi kurucuların öngördüğü kontrolcü devlet anlayışı üzerinden kendini yeniden üretmektedir. Sahlins ise bu anlayışa karşı, insana dair düşünce ufkumuzu genişletir. İnsan başka türlü de yaşar, düşünür, örgütlenir. Bu kitap, insanın doğasını değil, doğa olarak sunulan ideolojileri sorgulamayı öğretir. Özellikle günümüzün "doğal düzen" adı altında savunulan sistemlerini eleştirebilmek için güçlü bir araçtır.