## Antikçağda Kitap - Horst Blanck

Bizi bugünkü anlamda bildiğimiz kitabın çok öncesine, papirüs tomarlarının, sözlü geleneğin ve yazmanların dünyasına götürüyor. Blanck, kitabı yalnızca bir nesne olarak değil, aynı zamanda bir kültürün parçası olarak ele alıyor. Kitabın ne olduğu, nasıl üretildiği, kimlerin erişebildiği ve nasıl okunduğu gibi sorular üzerinden, Antik Yunan ve Roma toplumlarında bilgiyle kurulan ilişkiyi daha yakından anlamamızı sağlıyor. Kitabın hammaddesi papirüs ve hayvan derileri, üretimin en temel taşı olarak öne çıkıyor. Blanck, papirüs rulolarının genellikle 6-10 metre uzunluğunda olduğunu ve metnin soldan sağa doğru sarılarak okunduğunu anlatıyor. Henüz modern kitap formu olan codex yaygınlaşmamış; bu format daha çok Hristiyanlıkla birlikte ortaya çıkıyor. O dönemlerde bir kitabın çoğaltılması, yazmanlar aracılığıyla, tek tek el yazısıyla yapılıyor. Bu da kitapları oldukça değerli hale getiriyor. Zenginler sadece okumak için değil, sahip olmak için de kitap biriktiriyor; kitap bir tür prestij nesnesine dönüşüyor.

Blanck, yazılı kültür ile sözlü kültür arasındaki geçişin ipuçlarını da veriyor. Bir şairin ya da yazarın eseri önce kulaktan kulağa dolaşıyor, beğenilirse yazıya geçiriliyor. Yani kitap, unutmanın karşısına dikilen bir araç halini alıyor. Ama ilginç olan şu: Kitap her zaman bireysel okunmuyor; şölenlerde ya da toplu alanlarda yüksek sesle okunarak paylaşım aracı haline geliyor. Sessiz ve içe dönük okuma henüz yaygın değil. Okur da pasif bir figür değil; düzeltiyor, not düşüyor, bazen yeniden yazıyor. Kısacası antikçağda kitap, kamusal bir kültürün parçası olarak işlev görüyor. Yazarın metin üzerindeki kontrolü de bugünkünden oldukça farklı. Telif hakkı gibi kavramlar yok; bir metin dolaşıma girdikten sonra kimin eline geçtiği, kimlerin çoğalttığı belli olmuyor. Blanck, özellikle Roma döneminde yazarların metinlerinin ne kadar yayılırsa o kadar çok saygı gördüğünü söylüyor. Kazanç maddi değil, daha çok ün kazanmakla ilgili. Bu da yazarı bireysel başarıdan çok, kültürel bir akışın içine yerleştiriyor. Metin öne çıkıyor, yazar arka planda kalıyor.

Antikçağda Kitap kitabı, bugünkü kitap kültürünün aslında ne kadar farklı bir geçmişten geldiğini gösteriyor. Kitap üretimi, dolaşımı ve okunma biçimleri üzerinden antik dünyanın entelektüel yapısına ışık tutuyor. Blanck'ın sade ama detaylı anlatımı sayesinde, papirüs rulolarının hışırtısından, kalabalık bir sofrada sesli okunan dizelere kadar birçok sahneyi gözümüzde canlandırabiliyoruz. En çok da bunu sevdim.